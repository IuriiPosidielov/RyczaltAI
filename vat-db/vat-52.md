Art. 52. 1. Zwalnia się od podatku import, z zastrzeżeniem ust. 2, towarów
umieszczonych w przesyłce wysyłanej z terytorium państwa trzeciego przez osobę
fizyczną i przeznaczonej dla osoby fizycznej przebywającej na terytorium kraju,
jeżeli łącznie są spełnione następujące warunki:
1) ilość i rodzaj towarów nie wskazują na ich przeznaczenie handlowe;
2) odbiorca nie jest obowiązany do uiszczenia opłat na rzecz nadawcy w związku
z otrzymaniem przesyłki;
3) przesyłki mają charakter okazjonalny.
2. Towary, o których mowa w ust. 1, są zwolnione od podatku w ramach
następujących norm:
1) napoje alkoholowe:
a) napoje powstałe w wyniku destylacji i wyroby spirytusowe o mocy
objętościowej alkoholu powyżej 22 %, alkohol etylowy nieskażony
o mocy objętościowej alkoholu wynoszącej 80 % i więcej – 1 litr lub
b) napoje otrzymywane w wyniku destylacji i wyroby spirytusowe,
aperitify na bazie wina lub alkoholu, tafia, sake lub podobne napoje
o mocy objętościowej alkoholu nieprzekraczającej 22 %, wina musujące,
wina wzmacniane – 1 litr lub
c) wina inne niż musujące – 2 litry;
2) tytoń i wyroby tytoniowe:
a) papierosy – 50 sztuk lub
b) cygaretki (cygara o ciężarze nie większym niż 3 g) – 25 sztuk, lub
c) cygara – 10 sztuk, lub
d) tytoń do palenia – 50 g;
3) perfumy – 50 g lub wody toaletowe – 0,25 l;
4) kawa – 500 g lub ekstrakty i esencje kawy – 200 g;
5) herbata – 100 g lub ekstrakty i esencje herbaty – 40 g.
3. Zwolnienia od podatku, o których mowa w ust. 1, stosuje się, jeżeli wartość
przesyłki nie przekracza kwoty wyrażonej w złotych odpowiadającej
równowartości 45 euro.
4. Towary, o których mowa w ust. 2, zawarte w przesyłce w ilościach
przekraczających określone limity podlegają całkowitemu wyłączeniu ze
zwolnienia.