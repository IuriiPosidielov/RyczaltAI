Art. 28b. 1. Miejscem świadczenia usług w przypadku świadczenia usług na
rzecz podatnika jest miejsce, w którym podatnik będący usługobiorcą posiada
siedzibę działalności gospodarczej, z zastrzeżeniem ust. 2–4 oraz art. 28e, art. 28f
ust. 1 i 1a, art. 28g ust. 1, art. 28i, art. 28j ust. 1 i 2 oraz art. 28n.
2. W przypadku gdy usługi są świadczone dla stałego miejsca prowadzenia
działalności gospodarczej podatnika, które znajduje się w innym miejscu niż jego
siedziba działalności gospodarczej, miejscem świadczenia tych usług jest to stałe
miejsce prowadzenia działalności gospodarczej.
3. W przypadku gdy podatnik będący usługobiorcą nie posiada siedziby
działalności gospodarczej lub stałego miejsca prowadzenia działalności
gospodarczej, o którym mowa w ust. 2, miejscem świadczenia usług jest miejsce,
w którym posiada on stałe miejsce zamieszkania lub zwykłe miejsce pobytu.
4. W przypadku świadczenia usług, które są przeznaczone wyłącznie na cele
osobiste podatnika lub jego pracowników, w tym byłych pracowników,
wspólników, udziałowców, akcjonariuszy, członków spółdzielni i ich
domowników, członków organów stanowiących osób prawnych lub członków
stowarzyszenia, do określenia miejsca świadczenia stosuje się odpowiednio
przepisy art. 28c.