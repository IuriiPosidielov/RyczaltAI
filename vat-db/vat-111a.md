Art. 111a. 1. Szef Krajowej Administracji Skarbowej prowadzi Centralne
Repozytorium Kas, formułuje polecenia do kas rejestrujących i jest
administratorem danych w nim zawartych.
2. Centralne Repozytorium Kas jest systemem teleinformatycznym służącym
do:
1) odbierania i gromadzenia danych z kas rejestrujących, które obejmują:
a) dane o sprzedaży wykazane w prowadzonej ewidencji, o której mowa
w art. 111 ust. 1,
b) dane o zdarzeniach zapisywanych w pamięciach kas rejestrujących,
mających znaczenie dla pracy kas rejestrujących, które wystąpiły
podczas używania tych kas, w tym o fiskalizacji kasy, zmianach stawek
podatku, zmianach adresu punktu sprzedaży i datach dokonania
przeglądów technicznych;
2) analizy i kontroli danych z kas rejestrujących;
3) przesyłania poleceń do kas rejestrujących, dotyczących pracy kas.
3. Kasy rejestrujące łączą się z Centralnym Repozytorium Kas za
pośrednictwem sieci telekomunikacyjnej w sposób, który zapewnia:
1) przesyłanie danych z kas rejestrujących do Centralnego Repozytorium Kas
w sposób bezpośredni, ciągły, zautomatyzowany lub na żądanie Szefa
Krajowej Administracji Skarbowej, w postaci elektronicznej odpowiadającej
strukturze logicznej, o której mowa w art. 193a § 2 Ordynacji podatkowej;
2) przesyłanie poleceń z Centralnego Repozytorium Kas do kas rejestrujących,
dotyczących pracy kas, i ich odbiór przez te kasy:
a) związanych z fiskalizacją kasy rejestrującej,
b) obejmujących określenie:
– sposobu i zakresu przesyłania danych z tej kasy,
– sposobu pracy kasy rejestrującej,
c) zapewniających prawidłowość pracy kasy rejestrującej.
4. Szef Krajowej Administracji Skarbowej udostępnia dane z kas
rejestrujących zgromadzone w Centralnym Repozytorium Kas ministrowi
właściwemu do spraw finansów publicznych, dyrektorom izb administracji
skarbowej, naczelnikom urzędów skarbowych i naczelnikom urzędów celno-
-skarbowych, w zakresie niezbędnym do wykonywania obowiązków ustawowych.