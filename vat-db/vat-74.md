Art. 74. 1. Zwalnia się od podatku, z zastrzeżeniem ust. 2, import:
1) dokumentów przysyłanych bezpłatnie organom władzy publicznej;
2) publikacji rządów państw obcych oraz publikacji organizacji
międzynarodowych przeznaczonych do bezpłatnego rozdania;
3) dokumentów wyborczych, w szczególności kart do głosowania, list
wyborczych w wyborach organizowanych przez organy mające swoje
siedziby na terytorium państwa trzeciego;
4) przedmiotów mających służyć jako dowody lub do podobnych celów przed
sądami lub innymi organami władzy publicznej;
5) wzorów podpisów i drukowanych okólników zawierających podpisy, które są
przesyłane w ramach zwyczajowej wymiany informacji między służbami
publicznymi lub organami bankowymi;
6) urzędowych wydawnictw przeznaczonych dla Narodowego Banku Polskiego;
7) raportów, sprawozdań z działalności, ulotek informacyjnych, prospektów,
blankietów przedpłat i innych dokumentów przedsiębiorstw mających swoją
siedzibę na terytorium państwa trzeciego i przeznaczonych dla posiadaczy lub
subskrybentów papierów wartościowych emitowanych przez te
przedsiębiorstwa;
8) zapisanych nośników, w szczególności w formie perforowanych kart,
zapisów dźwiękowych i mikrofilmów, wykorzystywanych do przekazywania
informacji, przesyłanych bezpłatnie odbiorcy, jeżeli zwolnienie nie
spowoduje naruszenia warunków konkurencji;
9) akt, dokumentacji archiwalnych, formularzy i innych dokumentów, które
mają być wykorzystane w trakcie międzynarodowych spotkań, konferencji
lub kongresów oraz sprawozdań z tych imprez;
10) planów, rysunków technicznych, odbitek, opisów i innych podobnych
dokumentów przywożonych w celu uzyskania lub realizacji zamówień poza
terytorium Unii Europejskiej lub w celu uczestnictwa w konkursach
organizowanych na terytorium kraju;
11) dokumentów przeznaczonych do wykorzystania w trakcie egzaminów
organizowanych na terytorium kraju przez instytucje mające swoją siedzibę
poza terytorium Unii Europejskiej;
12) formularzy przeznaczonych do wykorzystania jako urzędowe dokumenty
w międzynarodowym ruchu pojazdów lub w transporcie towarów,
odbywających się na podstawie umów międzynarodowych;
13) formularzy, etykiet, biletów i podobnych dokumentów wysyłanych przez
przedsiębiorstwa przewozowe lub przedsiębiorstwa hotelarskie, mające
siedzibę poza terytorium Unii Europejskiej, biurom podróży mającym
siedzibę na terytorium kraju;
14) formularzy, biletów, konosamentów, listów przewozowych lub innych
dokumentów handlowych lub urzędowych, które zostały użyte w obrocie
gospodarczym;
15) urzędowych druków dokumentów wydawanych przez władze państw trzecich
lub organy międzynarodowe oraz druków odpowiadających
międzynarodowym wzorom w celu ich dystrybucji, przesyłanych przez
stowarzyszenia mające siedzibę na terytorium państwa trzeciego
odpowiednim stowarzyszeniom mającym siedzibę na terytorium kraju;
16) fotografii, slajdów i mat stereotypowych do fotografii, w tym zawierających
opisy, przesyłanych agencjom prasowym lub wydawcom gazet lub
czasopism;
17) towarów określonych w załączniku nr 7 do ustawy produkowanych przez
Organizację Narodów Zjednoczonych lub jedną z jej specjalistycznych
agencji bez względu na cel, w jakim mają być wykorzystane;
18) artykułów kolekcjonerskich i dzieł sztuki, o charakterze edukacyjnym,
naukowym lub kulturalnym, które nie są przeznaczone na sprzedaż i które są
importowane przez muzea, galerie i inne instytucje, pod warunkiem że
artykuły te są przywożone bezpłatnie, a jeżeli za opłatą, to nie są dostarczone
przez podatnika;
19) publikacji oficjalnych wydawanych z upoważnienia państwa eksportującego,
instytucji międzynarodowych, władz i organów regionalnych lub lokalnych
na mocy prawa obowiązującego w państwie eksportującym, a także druków
rozprowadzanych w związku z wyborami do Parlamentu Europejskiego albo
wyborami narodowymi w państwie, w którym te druki są tworzone przez
zagraniczne organizacje polityczne, oficjalnie uznane za takie organizacje,
w zakresie, w jakim te publikacje i druki podlegały opodatkowaniu
w państwie eksportującym i nie były objęte zwrotem podatku.
2. Zwolnienie od podatku stosuje się, jeżeli dokumenty i towary określone
w ust. 1 nie mają wartości handlowej.