Art. 5. 1. Opodatkowaniu podatkiem od towarów i usług, zwanym dalej
„podatkiem”, podlegają:
1) odpłatna dostawa towarów i odpłatne świadczenie usług na terytorium kraju;
2) eksport towarów;
3) import towarów na terytorium kraju;
4) wewnątrzwspólnotowe nabycie towarów za wynagrodzeniem na terytorium
kraju;
5) wewnątrzwspólnotowa dostawa towarów.
2. Czynności określone w ust. 1 podlegają opodatkowaniu niezależnie od
tego, czy zostały wykonane z zachowaniem warunków oraz form określonych
przepisami prawa.
3. Opodatkowaniu podatkiem podlegają również towary w przypadku,
o którym mowa w art. 14. Przepis ust. 2 stosuje się odpowiednio.
4. W przypadku wystąpienia nadużycia prawa dokonane czynności, o których
mowa w ust. 1, wywołują jedynie takie skutki podatkowe, jakie miałyby miejsce w
przypadku odtworzenia sytuacji, która istniałaby w braku czynności stanowiących
nadużycie prawa.
5. Przez nadużycie prawa rozumie się dokonanie czynności, o których mowa
w ust. 1, w ramach transakcji, która pomimo spełnienia warunków formalnych
ustanowionych w przepisach ustawy, miała zasadniczo na celu osiągnięcie korzyści
podatkowych, których przyznanie byłoby sprzeczne z celem, któremu służą te
przepisy.
6. W przypadku umów zawartych między Rzecząpospolitą Polską a państwem
trzecim w sprawie budowy lub utrzymania mostów transgranicznych lub
wspólnych odcinków dróg opodatkowaniu nie podlega import towarów
wykorzystywanych do budowy lub utrzymania mostów transgranicznych lub
wspólnych odcinków dróg z tego państwa trzeciego na terytorium kraju, jeżeli w
odniesieniu do tej umowy została wydana decyzja Rady upoważniająca do
stosowania środków stanowiących odstępstwo od art. 2 ust. 1 lit. d dyrektywy
2006/112/WE.