Art. 56. 1. Zwalnia się od podatku import towarów przywożonych w bagażu
osobistym podróżnego przybywającego z terytorium państwa trzeciego na
terytorium kraju, jeżeli ilość i rodzaj tych towarów wskazuje na przywóz
o charakterze niehandlowym, a wartość tych towarów nie przekracza kwoty
wyrażonej w złotych odpowiadającej równowartości 300 euro.
2. W przypadku podróżnych w transporcie lotniczym i morskim zwolnienie,
o którym mowa w ust. 1, stosuje się do importu towarów, których wartość nie
przekracza kwoty wyrażonej w złotych odpowiadającej równowartości 430 euro.
3. Do celów stosowania progów pieniężnych, o których mowa w ust. 1 i 2, nie
można dzielić wartości jednego towaru.
4. Jeżeli łączna wartość towarów przywożonych przez podróżnego przekracza
wartości kwot wyrażonych w złotych, o których mowa w ust. 1–3, zwolnienie od
podatku jest udzielane do wysokości tych kwot w stosunku do towarów, które
mogłyby być objęte takim zwolnieniem, gdyby były przywiezione oddzielnie.
5. Przez bagaż osobisty, o którym mowa w ust. 1, rozumie się cały bagaż,
który podróżny jest w stanie przedstawić organom celnym, wjeżdżając na
terytorium kraju, jak również bagaż, który przedstawi on później organom celnym,
pod warunkiem przedstawienia dowodu, że bagaż ten był zarejestrowany jako
bagaż towarzyszący w momencie wyruszenia w podróż przez przedsiębiorstwo,
które było odpowiedzialne za jego przewóz. Bagaż osobisty obejmuje paliwo
znajdujące się w standardowym zbiorniku dowolnego pojazdu silnikowego oraz
paliwo znajdujące się w przenośnym kanistrze, którego ilość nie przekracza
10 litrów, z zastrzeżeniem art. 77. Paliw innych niż paliwo, o którym mowa
w zdaniu drugim, nie uznaje się za bagaż osobisty.
6. Przez przywóz o charakterze niehandlowym, o którym mowa w ust. 1,
rozumie się przywóz spełniający następujące warunki:
1) odbywa się okazjonalnie;
2) obejmuje wyłącznie towary na własny użytek podróżnych lub ich rodzin lub
towary przeznaczone na prezenty.
7. Na potrzeby stosowania zwolnienia, o którym mowa w ust. 2, przez:
1) podróżnych w transporcie lotniczym rozumie się wszystkich pasażerów
podróżujących drogą powietrzną, z wyłączeniem prywatnych lotów
o charakterze rekreacyjnym; prywatne loty o charakterze rekreacyjnym
oznaczają użycie statku powietrznego przez jego właściciela lub inną osobę
fizyczną lub prawną korzystającą z niego na zasadzie najmu lub
w jakikolwiek inny sposób, w celach innych niż zarobkowe, w szczególności
w celu innym niż przewóz pasażerów lub towarów lub świadczenie usług za
wynagrodzeniem lub wykonywanie zadań organów publicznych;
2) podróżnych w transporcie morskim rozumie się wszystkich pasażerów
podróżujących drogą morską, z wyłączeniem prywatnych rejsów morskich
o charakterze rekreacyjnym; prywatne rejsy morskie o charakterze
rekreacyjnym oznaczają użycie pełnomorskiej jednostki pływającej przez jej
właściciela lub inną osobę fizyczną lub prawną korzystającą z niej na zasadzie
najmu lub w jakikolwiek inny sposób, w celach innych niż zarobkowe,
w szczególności w celu innym niż przewóz pasażerów lub towarów lub
świadczenie usług za wynagrodzeniem lub wykonywanie zadań organów
publicznych.
8. Zwalnia się od podatku import towarów w ramach następujących norm:
1) napoje alkoholowe, jeżeli są przywożone przez podróżnego, który ukończył
17 lat:
a) napoje powstałe w wyniku destylacji i wyroby spirytusowe o mocy
objętościowej alkoholu powyżej 22 %, alkohol etylowy nieskażony
o mocy objętościowej alkoholu wynoszącej 80 % i więcej – 1 litr lub
b) alkohol i napoje alkoholowe o mocy objętościowej alkoholu
nieprzekraczającej 22 % – 2 litry, i
c) wina niemusujące – 4 litry, i
d) piwa – 16 litrów;
2) wyroby tytoniowe, jeżeli są przywożone w transporcie lotniczym lub
transporcie morskim przez podróżnego, który ukończył 17 lat:
a) papierosy – 200 sztuk lub
b) cygaretki (cygara o masie nie większej niż 3 g/sztukę) – 100 sztuk, lub
c) cygara – 50 sztuk, lub
d) tytoń do palenia – 250 g;
3) wyroby tytoniowe, jeżeli są przywożone w transporcie innym niż lotniczy lub
morski przez podróżnego, który ukończył 17 lat:
a) papierosy – 40 sztuk lub
b) cygaretki (cygara o masie nie większej niż 3 g/sztukę) – 20 sztuk, lub
c) cygara – 10 sztuk, lub
d) tytoń do palenia – 50 g.
9. Zwalnia się od podatku import napojów alkoholowych, jeżeli są
przywożone przez podróżnego, który ukończył 17 lat, który ma miejsce
zamieszkania w strefie nadgranicznej lub jest pracownikiem zatrudnionym
w strefie nadgranicznej, lub jest członkiem załogi środków transportu
wykorzystywanych do podróży z terytorium państwa trzeciego na terytorium kraju
w ramach następujących norm:
1) napoje powstałe w wyniku destylacji i wyroby spirytusowe o mocy
objętościowej alkoholu powyżej 22 %, alkohol etylowy nieskażony o mocy
objętościowej alkoholu wynoszącej 80 % i więcej – 0,5 litra lub
2) alkohol i napoje alkoholowe o mocy objętościowej alkoholu
nieprzekraczającej 22 % – 0,5 litra, i
3) wina niemusujące – 0,5 litra, i
4) piwa – 2 litry.
10. W przypadku gdy podróżny, o którym mowa w ust. 9, udowodni, że udaje
się poza strefę nadgraniczną w kraju lub nie wraca ze strefy nadgranicznej
sąsiadującego terytorium państwa trzeciego, zastosowanie ma zwolnienie,
o którym mowa w ust. 8. Jeżeli jednak pracownik zatrudniony w strefie
nadgranicznej lub członek załogi środka transportu wykorzystywanego do podróży
z terytorium państwa trzeciego na terytorium kraju, przywozi towary w ramach
wykonywania pracy, zastosowanie ma zwolnienie, o którym mowa w ust. 9.
10a. Przez pracownika zatrudnionego w strefie nadgranicznej, o którym
mowa w ust. 9 i 10, rozumie się każdą osobę, której zwykła działalność zawodowa
wymaga przekroczenia granicy w jej dniach pracy.
11. Zwolnienie w ramach norm, o którym mowa w ust. 8 pkt 1 i ust. 9, można
stosować do dowolnego połączenia różnych rodzajów alkoholu i napojów
alkoholowych, o których mowa w ust. 8 pkt 1 lit. a i b i ust. 9 pkt 1 i 2, pod
warunkiem że suma wartości procentowych wykorzystywanych z poszczególnych
zwolnień nie przekracza 100 %.
12. Zwolnienie w ramach norm, o którym mowa w ust. 8 pkt 2 i 3, można
stosować do dowolnego połączenia wyrobów tytoniowych, pod warunkiem że
suma wartości procentowych wykorzystywanych z poszczególnych zwolnień nie
przekracza 100 %.
13. Do ogólnej wartości kwot, o których mowa w ust. 1 i 2, wyrażonych
w złotych nie jest wliczana:
1) wartość towarów, o których mowa w ust. 8 i 9;
2) wartość paliwa, o którym mowa w ust. 5;
3) wartość bagażu osobistego, importowanego czasowo lub importowanego po
jego czasowym wywozie;
4) wartość produktów leczniczych niezbędnych do spełnienia osobistych potrzeb
podróżnego.
14. Przepisy ust. 1–13 stosuje się również, jeżeli podróżny, którego podróż
obejmowała tranzyt przez terytorium państwa trzeciego lub rozpoczynała się na
jednym z terytoriów, o których mowa w art. 2 pkt 3 lit. b, nie jest w stanie
wykazać, że towary przewożone w jego bagażu osobistym zostały nabyte na
ogólnych zasadach opodatkowania na terytorium Unii Europejskiej i nie dotyczy
ich zwrot podatku lub podatku od wartości dodanej. Przelot bez lądowania nie jest
uważany za tranzyt.