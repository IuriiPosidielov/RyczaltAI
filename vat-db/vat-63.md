Art. 63. 1. Zwalnia się od podatku import towarów:
1) przywożonych przez państwowe jednostki organizacyjne, organizacje
społeczne lub jednostki organizacyjne statutowo powołane do prowadzenia
działalności charytatywnej lub do realizacji pomocy humanitarnej, jeżeli są
przeznaczone do bezpłatnego:
a) rozdania ofiarom klęski żywiołowej lub katastrofy lub
b) oddania do dyspozycji ofiarom klęski żywiołowej lub katastrofy
i pozostają własnością tych jednostek;
2) przywożonych przez jednostki ratownictwa, przeznaczonych na ich potrzeby,
w związku z prowadzonymi przez nie działaniami.
2. Zwolnienie, o którym mowa w ust. 1, stosuje się wyłącznie do organizacji
społecznych i jednostek organizacyjnych, w których procedury księgowe
umożliwiają kontrolę wykorzystania zwolnionych od podatku towarów.
3. Zwolnienia od podatku, o którym mowa w ust. 1, nie stosuje się do
materiałów i sprzętu przeznaczonych do odbudowy terenów dotkniętych klęską
żywiołową lub katastrofą.
4. Towary, o których mowa w ust. 1, mogą być użyczane, wydzierżawiane,
wynajmowane lub odstępowane wyłącznie do celów określonych w ust. 1 pkt 1 i 2,
po uprzednim zawiadomieniu organu celnego.
5. W przypadku sprzedaży lub przeniesienia prawa własności w inny sposób,
wynajmu, użyczenia, wydzierżawienia lub innego odstąpienia towarów
zwolnionych od podatku na podstawie ust. 1 towary te są opodatkowane podatkiem
według stawek obowiązujących w dniu tego odstąpienia, z uwzględnieniem ich
wartości celnej ustalonej dla tego dnia przez organ celny.
6. W przypadku, o którym mowa w ust. 5, uznaje się, że obowiązek
podatkowy z tytułu importu towarów nie powstaje, jeżeli:
1) towary będą używane w celu, który uprawniałby do skorzystania ze
zwolnienia od podatku na podstawie ust. 1, oraz
2) organ celny, który przyjął zgłoszenie celne dotyczące dopuszczenia do obrotu
towaru zwolnionego od podatku, zostanie niezwłocznie poinformowany
o odstąpieniu.
7. Towary użyte przez organizację uprawnioną do zwolnienia do celów
innych niż określone w ust. 1 są opodatkowane podatkiem w wysokości
obowiązującej w dniu, w którym zostaną wykorzystane w innym celu,
z uwzględnieniem ich wartości celnej ustalonej dla tego dnia przez organ celny.