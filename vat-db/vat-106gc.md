Art. 106gc. 1. W przypadku faktur elektronicznych podatnik dokonujący
sprzedaży lub upoważniona przez niego do wystawiania faktur osoba trzecia
przesyła je lub udostępnia nabywcy w sposób z nim uzgodniony, zachowując
je jednocześnie w swojej dokumentacji.
2. W przypadku faktur elektronicznych nabywca, o którym mowa
w art. 106d ust. 1, przesyła je lub udostępnia podatnikowi, który upoważnił go
do wystawiania faktur, z uwzględnieniem zasad wynikających z procedury
zatwierdzania faktur przez podatnika dokonującego sprzedaży, w sposób
z nim uzgodniony, zachowując je jednocześnie w swojej dokumentacji.
3. W przypadku faktur elektronicznych podmiot, o którym mowa
w art. 106c, przesyła je lub udostępnia nabywcy i dłużnikowi w sposób z nimi
uzgodniony, zachowując je jednocześnie w swojej dokumentacji.
4. W przypadku przesyłania lub udostępniania temu samemu odbiorcy
jednocześnie więcej niż jednej faktury elektronicznej dane wspólne dla
poszczególnych faktur elektronicznych mogą zostać podane tylko raz, jeżeli
dla każdej faktury elektronicznej są dostępne wszystkie te dane.
5. Faktury w postaci papierowej wystawia się co najmniej w dwóch
egzemplarzach, z których jeden otrzymuje nabywca, a drugi zachowuje
w swojej dokumentacji podatnik dokonujący sprzedaży.
6. W przypadku, o którym mowa w art. 106c, faktury w postaci
papierowej wystawia się w trzech egzemplarzach, z których jeden jest
wydawany nabywcy, drugi – podmiot wystawiający fakturę pozostawia
w swojej dokumentacji, a trzeci – przekazuje dłużnikowi.