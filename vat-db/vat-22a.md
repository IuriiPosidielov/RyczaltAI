Art. 22a. 1. Przepis art. 22 ust. 1 pkt 1a nie ma zastosowania, jeżeli łącznie
spełnione są następujące warunki:
1) dostawca posiada siedzibę działalności gospodarczej, a w razie braku takiej
siedziby – stałe miejsce zamieszkania lub zwykłe miejsce pobytu, tylko na
terytorium jednego państwa członkowskiego;
2) towary są wysyłane lub transportowane na terytorium państwa
członkowskiego inne niż terytorium państwa członkowskiego, o którym
mowa w pkt 1;
3) suma całkowitej wartości dostaw towarów wysyłanych lub transportowanych
na terytorium państwa członkowskiego, o którym mowa w pkt 2, oraz
całkowitej wartości usług, o których mowa w art. 28k ust. 1, świadczonych na
rzecz podmiotów, o których mowa w art. 28k ust. 2 pkt 2, pomniejszona
o kwotę podatku lub podatku od wartości dodanej, nie przekroczyła w trakcie
roku podatkowego ani w poprzednim roku podatkowym kwoty 10 000 euro
lub jej równowartości wyrażonej w walucie krajowej państwa
członkowskiego, o którym mowa w pkt 1, przy czym w przypadku dostawcy
posiadającego siedzibę działalności gospodarczej, a w razie braku takiej
siedziby – stałe miejsce zamieszkania lub zwykłe miejsce pobytu, tylko na
terytorium kraju, wyrażona w złotych równowartość kwoty w euro wynosi
42 000 zł.
2. Jeżeli w trakcie roku podatkowego kwota, o której mowa w ust. 1 pkt 3,
zostanie przekroczona, przepis art. 22 ust. 1 pkt 1a stosuje się, począwszy od
dostawy, w związku z którą przekroczono tę kwotę.
3. Dostawca, do którego ma zastosowanie przepis ust. 1, może wskazać jako
miejsce dostawy miejsce, o którym mowa w art. 22 ust. 1 pkt 1a. Dostawca,
którego towary w momencie rozpoczęcia ich wysyłki lub transportu znajdują się na
terytorium kraju, wskazuje miejsce dostawy przez złożenie zawiadomienia o takim
wyborze w terminie do 10. dnia miesiąca następującego po miesiącu, w którym
dokonano tego wyboru, na zasadach określonych w art. 28p.
4. W terminie 30 dni od dnia dokonania pierwszej dostawy towarów po
skorzystaniu z wyboru, o którym mowa w ust. 3, dostawca, z wyjątkiem dostawcy
będącego podatnikiem zidentyfikowanym na potrzeby procedury szczególnej,
o której mowa w dziale XII w rozdziale 6a, jest obowiązany przedstawić
naczelnikowi urzędu skarbowego dokument potwierdzający zawiadomienie
właściwego organu podatkowego w państwie członkowskim innym niż
Rzeczpospolita Polska o zamiarze rozliczania w tym państwie członkowskim
podatku od wartości dodanej z tytułu wewnątrzwspólnotowej sprzedaży towarów
na odległość.
5. W przypadku, o którym mowa w ust. 3, dostawca nie może zmienić
miejsca dostawy towarów wcześniej niż po upływie 2 kolejnych lat, licząc od dnia
dokonania pierwszej dostawy, dla której miejsce dostawy zostało określone
zgodnie z art. 22 ust. 1 pkt 1a.
6. Dostawca, którego towary w momencie rozpoczęcia ich wysyłki lub
transportu znajdują się na terytorium kraju, może ponownie określić miejsce
dostawy towarów zgodnie z ust. 1, po uprzednim zawiadomieniu o rezygnacji
z dokonanego wyboru, o którym mowa w ust. 3, przed początkiem miesiąca,
w którym rezygnuje z określenia miejsca dostawy towarów zgodnie
z art. 22 ust. 1 pkt 1a, na zasadach określonych w art. 28p.
7. Warunkiem uznania dostawy towarów w ramach wewnątrzwspólnotowej
sprzedaży towarów na odległość za dostawę dokonaną na terytorium państwa
członkowskiego zakończenia wysyłki lub transportu towarów do nabywcy,
w przypadku gdy towary w momencie rozpoczęcia ich wysyłki lub transportu
znajdują się na terytorium kraju, jest otrzymanie przez dostawcę, przed upływem
terminu do złożenia deklaracji podatkowej za dany okres rozliczeniowy, dowodów,
że towary zostały dostarczone do nabywcy na terytorium państwa członkowskiego
zakończenia wysyłki lub transportu towarów.
8. Dowodami, o których mowa w ust. 7, są dokumenty:
1) przewozowe otrzymane od przewoźnika (spedytora) odpowiedzialnego za
wywóz towarów z terytorium kraju – w przypadku gdy przewóz towarów jest
zlecany przez dostawcę przewoźnikowi (spedytorowi),
2) potwierdzające odbiór towarów poza terytorium kraju
– jeżeli dokumenty te łącznie potwierdzają dostarczenie towarów do nabywcy na
terytorium państwa członkowskiego zakończenia wysyłki lub transportu towarów.
9. W przypadku gdy dokumenty, o których mowa w ust. 8, nie potwierdzają
jednoznacznie dostarczenia towarów do nabywcy na terytorium państwa
członkowskiego zakończenia wysyłki lub transportu towarów, dokumentami
wskazującymi, że dostawa towarów została dokonana na terytorium państwa
członkowskiego zakończenia wysyłki lub transportu towarów, mogą być również
inne dokumenty otrzymywane przez dostawcę w tego rodzaju dostawie towarów,
w szczególności:
1) korespondencja handlowa z nabywcą, w tym jego zamówienie;
2) dokument potwierdzający zapłatę za towar, a w przypadku gdy dostawa ma
charakter nieodpłatny lub zobowiązanie jest realizowane w innej formie –
inny dokument stwierdzający wygaśnięcie zobowiązania.
10. Jeżeli warunek, o którym mowa w ust. 7, nie został spełniony, dostawca
nie wykazuje tej dostawy w ewidencji, o której mowa w art. 109 ust. 3, za dany
okres rozliczeniowy, lecz w następnym okresie rozliczeniowym. W tym
przypadku, jeżeli przed upływem terminu do złożenia deklaracji podatkowej za ten
następny okres rozliczeniowy dostawca nie otrzymał dokumentów wskazujących,
że dostawa towarów została dokonana na terytorium państwa członkowskiego
zakończenia wysyłki lub transportu towarów, wykazuje tę dostawę w ewidencji,
o której mowa w art. 109 ust. 3, jako dostawę towarów na terytorium kraju.
11. Otrzymanie po terminie, o którym mowa w ust. 10, dokumentów
wskazujących, że dostawa towarów została dokonana na terytorium państwa
członkowskiego zakończenia wysyłki lub transportu towarów dla wysyłanych lub
transportowanych towarów, uprawnia dostawcę do dokonania korekty podatku
należnego w rozliczeniu za okres rozliczeniowy, w którym dostawca otrzymał te
dokumenty.