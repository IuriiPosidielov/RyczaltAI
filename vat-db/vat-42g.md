Art. 42g. 1. WIS wydaje się bez zbędnej zwłoki, jednak nie później niż w
terminie 3 miesięcy od dnia otrzymania wniosku o wydanie WIS. Do tego terminu
nie wlicza się terminów i okresów, o których mowa w art. 139 § 4 Ordynacji
podatkowej, oraz dni, w których wystąpiła awaria e-Urzędu Skarbowego,
w przypadku, o którym mowa w art. 35e ust. 4a ustawy z dnia 16 listopada 2016 r.
o Krajowej Administracji Skarbowej.
2. W sprawach dotyczących WIS stosuje się odpowiednio przepisy działu IV
Ordynacji podatkowej, z wyłączeniem rozdziałów 17, 18, 19 i 20.
3. Dyrektor Krajowej Informacji Skarbowej wydaje decyzję o odmowie
wydania WIS, jeżeli wniosek o wydanie WIS, którego przedmiotem są towary lub
usługi, o których mowa w art. 42b ust. 5 pkt 2, nie dotyczy towarów lub usług,
które razem składają się na jedną czynność podlegającą opodatkowaniu.
4. Pisma w sprawie WIS składa się i doręcza wyłącznie za pośrednictwem
konta w e-Urzędzie Skarbowym, z zastrzeżeniem art. 35e ust. 9 ustawy z dnia
16 listopada 2016 r. o Krajowej Administracji Skarbowej.
5. Próbka towaru oraz dokumenty, które nie mogą być dostarczone za
pośrednictwem konta w e-Urzędzie Skarbowym lub których dostarczenie w postaci
fizycznej jest niezbędne do rozpatrzenia wniosku o wydanie WIS, w tym do
dokonania właściwej klasyfikacji towaru, usługi lub towarów lub usług, które
razem składają się na jedną czynność podlegającą opodatkowaniu, są dostarczane
na zasadach ogólnych.