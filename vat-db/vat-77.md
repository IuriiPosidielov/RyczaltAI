Art. 77. 1. Zwalnia się od podatku import:
1) paliwa przewożonego w standardowych zbiornikach:
a) prywatnych środków transportu,
b) środków transportu przeznaczonych do działalności gospodarczej,
c) specjalnych kontenerów
– w ilości do 200 litrów na środek transportu;
2) paliwa w przenośnych zbiornikach przewożonych przez prywatne środki
transportu, przeznaczone do zużycia w tych pojazdach, nie więcej jednak niż
10 litrów;
3) niezbędnych do eksploatacji środków transportu smarów znajdujących się
w tych środkach.
2. Na potrzeby stosowania zwolnienia, o którym mowa w ust. 1:
1) za standardowy zbiornik uważa się zbiornik paliwa, który:
a) jest montowany na stałe przez producenta we wszystkich środkach
transportu lub cysternach takiego samego typu jak dany środek transportu
lub cysterna i który pozwala na bezpośrednie wykorzystanie paliwa do
napędu środka transportu lub funkcjonowania systemu chłodzenia
i innych systemów działających w środku transportu lub cysternie, lub
b) jest przystosowany do środków transportu pozwalających na
bezpośrednie wykorzystanie gazu jako paliwa lub do działania innych
systemów, w które może być wyposażony środek transportu, lub
c) jest montowany na stałe przez producenta we wszystkich kontenerach
tego samego typu co dany kontener i którego stałe wmontowanie
umożliwia bezpośrednie wykorzystanie paliwa do pracy w czasie
transportu systemów chłodzenia i innych systemów, w jakie kontenery
specjalne mogą być wyposażone;
2) za środek transportu przeznaczony do działalności gospodarczej uważa się
każdy mechaniczny pojazd drogowy wykorzystywany w działalności
gospodarczej, w tym ciągnik z naczepą lub bez naczepy, który ze względu na
rodzaj, budowę lub wyposażenie jest przeznaczony do przewozu towarów lub
więcej niż dziewięciu osób razem z kierowcą, a także specjalistyczny
mechaniczny pojazd drogowy;
3) za kontener specjalny uważa się każdy kontener wyposażony w specjalnie
zaprojektowane instalacje systemów chłodzenia, systemów natleniania,
systemów izolacji cieplnej lub innych systemów;
4) za prywatny środek transportu uważa się każdy mechaniczny pojazd drogowy
inny niż wymieniony w pkt 2.
3. Towary, o których mowa w ust. 1, są zwolnione od podatku, jeżeli są
wykorzystywane wyłącznie przez środek transportu, w którym zostały
przywiezione. Towary te nie mogą zostać usunięte z tego środka transportu ani być
składowane, chyba że jest to konieczne w przypadku jego naprawy, oraz nie mogą
zostać odpłatnie lub nieodpłatnie odstąpione przez osobę korzystającą ze
zwolnienia.
4. W przypadku naruszenia warunków, o których mowa w ust. 3, wysokość
podatku określa się według stanu i wartości celnej towaru w dniu naruszenia tych
warunków oraz według stawek obowiązujących w tym dniu.