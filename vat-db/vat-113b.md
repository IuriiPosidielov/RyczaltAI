Art. 113b. 1. Podatnik, który posiada siedzibę działalności gospodarczej na
terytorium kraju i którego roczny obrót na terytorium Unii Europejskiej nie
przekroczył w poprzednim ani bieżącym roku podatkowym kwoty 100 000 euro,
może skorzystać ze zwolnienia dla dostaw towarów i świadczenia usług w państwie
członkowskim innym niż Rzeczpospolita Polska, na warunkach określonych przez
to państwo członkowskie, jeżeli to państwo członkowskie wprowadziło zwolnienie
na zasadach odpowiadających regulacjom, o których mowa w art. 113a.
2. W celu skorzystania ze zwolnienia podatnik składa właściwemu
naczelnikowi urzędu skarbowego powiadomienie o zamiarze skorzystania ze
zwolnienia, zwane dalej „uprzednim powiadomieniem”.
3. Uprzednie powiadomienie zawiera dane podatnika, informację o państwie
członkowskim lub państwach członkowskich, w których podatnik zamierza
korzystać ze zwolnienia, a także dane dotyczące rocznego obrotu na terytorium
Unii Europejskiej tego podatnika w poprzednim i bieżącym roku podatkowym.
4. Właściwy naczelnik urzędu skarbowego, uwzględniając informacje
przekazane przez właściwe organy podatkowe państw członkowskich, w terminie
35 dni roboczych po dniu otrzymania uprzedniego powiadomienia:
1) informuje podatnika o nadaniu indywidualnego numeru identyfikacyjnego
poprzedzonego kodem PL i zawierającego kod EX, zwanego dalej „polskim
numerem identyfikacyjnym EX”, na potrzeby korzystania ze zwolnienia,
jeżeli:
a) państwo członkowskie, w którym podatnik zamierza korzystać ze
zwolnienia, potwierdziło jego prawo do korzystania ze zwolnienia w tym
państwie,
b) co najmniej jedno z państw członkowskich, w którym podatnik zamierza
korzystać ze zwolnienia, potwierdziło jego prawo do korzystania ze
zwolnienia w tym państwie – w przypadku gdy podatnik w uprzednim
powiadomieniu wskazał więcej niż jedno państwo członkowskie,
w którym zamierza korzystać ze zwolnienia,
2) potwierdza podatnikowi polski numer identyfikacyjny EX nadany na potrzeby
korzystania ze zwolnienia – w przypadku gdy w uprzednim powiadomieniu
podatnik wskazał więcej niż jedno państwo członkowskie, w którym zamierza
korzystać ze zwolnienia, i polski numer identyfikacyjny EX został już nadany
na potrzeby korzystania ze zwolnienia na terytorium jednego z tych państw
członkowskich, a kolejne państwo członkowskie potwierdziło prawo
podatnika do korzystania ze zwolnienia
– przy czym jeżeli warunki uprawniające do nadania lub potwierdzenia polskiego
numeru identyfikacyjnego EX wymagają dodatkowego zweryfikowania w celu
zapobieżenia uchylaniu się od opodatkowania lub unikaniu opodatkowania,
właściwy naczelnik urzędu skarbowego może przedłużyć termin do czasu
zakończenia tej weryfikacji.
5. W przypadku gdy roczny obrót na terytorium Unii Europejskiej podatnika
przekroczył w poprzednim lub bieżącym roku podatkowym kwotę 100 000 euro,
właściwy naczelnik urzędu skarbowego wydaje postanowienie o odmowie nadania
polskiego numeru identyfikacyjnego EX, na które służy zażalenie.
6. W przypadku gdy podatnik nie spełnia warunków korzystania ze
zwolnienia określonych przez państwo członkowskie, które wskazał w uprzednim
powiadomieniu, właściwy naczelnik urzędu skarbowego, na podstawie informacji
przekazanych przez właściwy organ podatkowy tego państwa członkowskiego,
informuje podatnika o odmowie skorzystania ze zwolnienia w tym państwie
członkowskim, przy czym jeżeli podatnik nie spełnia warunków korzystania ze
zwolnienia we wszystkich państwach członkowskich, które wskazał w uprzednim
powiadomieniu, właściwy naczelnik urzędu skarbowego wydaje również
postanowienie o odmowie nadania polskiego numeru identyfikacyjnego EX, na
które służy zażalenie.
7. Podatnik, o którym mowa w ust. 1, składa właściwemu naczelnikowi
urzędu skarbowego aktualizację uprzedniego powiadomienia w przypadku:
1) zamiaru skorzystania ze zwolnienia w kolejnym państwie członkowskim;
2) zamiaru rezygnacji ze zwolnienia w państwie członkowskim;
3) zmiany danych w nim zawartych.
8. W przypadku, o którym mowa w ust. 7 pkt 1, właściwy naczelnik urzędu
skarbowego, w terminie 35 dni roboczych po dniu otrzymania aktualizacji
uprzedniego powiadomienia, potwierdza podatnikowi polski numer
identyfikacyjny EX na potrzeby korzystania ze zwolnienia w kolejnym państwie
członkowskim. Jeżeli warunki uprawniające do potwierdzenia polskiego numeru
identyfikacyjnego EX wymagają dodatkowego zweryfikowania w celu
zapobieżenia uchylaniu się od opodatkowania lub unikaniu opodatkowania,
właściwy naczelnik urzędu skarbowego może przedłużyć termin do czasu
zakończenia tej weryfikacji.
9. W przypadku gdy podatnik nie spełnia warunków korzystania ze
zwolnienia określonych przez państwo członkowskie, które wskazał w aktualizacji
uprzedniego powiadomienia, właściwy naczelnik urzędu skarbowego, na
podstawie informacji przekazanych przez właściwy organ podatkowy tego państwa
członkowskiego, informuje podatnika o odmowie skorzystania ze zwolnienia
w tym państwie członkowskim.
10. W przypadku, o którym mowa w ust. 7 pkt 2, rezygnacja ze zwolnienia
jest skuteczna od:
1) pierwszego miesiąca kwartału następującego po kwartale, w którym podatnik
poinformował o tej rezygnacji – w przypadku gdy poinformowanie nastąpiło
w pierwszym albo drugim miesiącu kwartału,
2) drugiego miesiąca kwartału następującego po kwartale, w którym podatnik
poinformował o tej rezygnacji – w przypadku gdy poinformowanie nastąpiło
w ostatnim miesiącu kwartału
– przy czym właściwy naczelnik urzędu skarbowego informuje podatnika
o państwie członkowskim, w którym zwolnienie przestało mieć zastosowanie.
11. W przypadku gdy podatnik poinformował o rezygnacji ze zwolnienia we
wszystkich państwach członkowskich, w których korzystał ze zwolnienia,
właściwy naczelnik urzędu skarbowego, w terminach, o których mowa w ust. 10,
wydaje postanowienie o dezaktywacji polskiego numeru identyfikacyjnego EX, na
które służy zażalenie i które podlega natychmiastowemu wykonaniu, oraz
dezaktywuje ten numer.
12. W przypadku gdy:
1) roczny obrót na terytorium Unii Europejskiej podatnika w poprzednim lub
bieżącym roku podatkowym przekroczył kwotę 100 000 euro lub
2) podatnik przestał spełniać warunki korzystania ze zwolnienia we wszystkich
państwach członkowskich, w których korzystał ze zwolnienia, lub
3) zwolnienie przestało mieć zastosowanie we wszystkich państwach
członkowskich, w których podatnik korzystał ze zwolnienia, lub
4) podatnik poinformował o zakończeniu swojej działalności gospodarczej lub
istnieje uzasadnione przypuszczenie, że jego działalność gospodarcza
zakończyła się, w szczególności w przypadkach, o których mowa
w art. 96 ust. 4a pkt 3, 4 lub 6
– właściwy naczelnik urzędu skarbowego niezwłocznie wydaje postanowienie
o dezaktywacji polskiego numeru identyfikacyjnego EX, na które służy zażalenie
i które podlega natychmiastowemu wykonaniu, oraz dezaktywuje ten numer.
13. W przypadku gdy jedno z państw członkowskich, w którym podatnik
korzystał ze zwolnienia, poinformuje, że:
1) przestał on spełniać warunki korzystania ze zwolnienia w tym państwie
członkowskim lub
2) zwolnienie przestało mieć zastosowanie w tym państwie członkowskim
– właściwy naczelnik urzędu skarbowego informuje podatnika o państwie
członkowskim, w którym podatnik przestał spełniać warunki korzystania ze
zwolnienia lub zwolnienie przestało mieć zastosowanie.
14. Podatnik jest obowiązany do składania właściwemu naczelnikowi urzędu
skarbowego:
1) informacji kwartalnej – w terminie miesiąca od końca kwartału, przy czym
termin ten upływa również, gdy ostatni dzień terminu przypada na sobotę lub
dzień ustawowo wolny od pracy;
2) korekty informacji kwartalnej – niezwłocznie, w przypadku zmian
w informacji kwartalnej.
15. Informacja kwartalna zawiera dane podatnika, w tym informacje
o polskim numerze identyfikacyjnym EX, oraz dane o wysokości obrotów
osiągniętych w każdym z państw członkowskich za dany kwartał, w tym o wartości
sprzedaży na terytorium kraju.
16. W przypadku gdy polski numer identyfikacyjny EX został nadany
w kwartale następującym po kwartale, w którym podatnik złożył uprzednie
powiadomienie, albo w jednym z kolejnych kwartałów, podatnik wraz z informacją
kwartalną składaną za kwartał, w którym został nadany polski numer
identyfikacyjny EX, składa informacje kwartalne za kwartał, w którym złożył
uprzednie powiadomienie, oraz za kolejne kwartały poprzedzające nadanie
polskiego numeru identyfikacyjnego EX.
17. W przypadku gdy roczny obrót na terytorium Unii Europejskiej podatnika
przekroczy kwotę 100 000 euro, podatnik, w terminie 15 dni roboczych, licząc od
dnia, w którym nastąpiło przekroczenie tej kwoty, składa informację kwartalną za
okres od początku kwartału do dnia, w którym ta kwota została przekroczona.
18. Pisma w sprawie korzystania ze zwolnienia, w tym uprzednie
powiadomienie, informacje kwartalne i pełnomocnictwo szczególne, o którym
mowa w art. 138e Ordynacji podatkowej, oraz zawiadomienie o jego zmianie,
odwołaniu lub wypowiedzeniu, składa się i doręcza wyłącznie za pośrednictwem
konta w e-Urzędzie Skarbowym.
19. Do składania pism, o których mowa w ust. 18, jest uprawniony podatnik
posiadający konto w e-Urzędzie Skarbowym, na którym został podany aktualny
adres poczty elektronicznej lub numer telefonu w celu, o którym mowa w art. 35e
ust. 8 ustawy z dnia 16 listopada 2016 r. o Krajowej Administracji Skarbowej.
20. Wymóg podania aktualnego adresu poczty elektronicznej lub numeru
telefonu na koncie w e-Urzędzie Skarbowym dotyczy również podatnika, jeżeli
działa przez pełnomocnika.
21. Do przeliczenia na euro wartości wyrażonych w złotych lub innych
walutach na potrzeby określenia wysokości rocznego obrotu na terytorium Unii
Europejskiej przepis art. 113a ust. 8 stosuje się odpowiednio.
22. Minister właściwy do spraw finansów publicznych określi, w drodze
rozporządzenia:
1) szczegółowy zakres danych zawartych w uprzednim powiadomieniu wraz
z objaśnieniami co do sposobu wypełniania oraz niezbędnymi pouczeniami,
uwzględniając konieczność prawidłowego powiadomienia o zamiarze
skorzystania ze zwolnienia lub rezygnacji ze zwolnienia w państwie
członkowskim;
2) szczegółowy zakres danych zawartych w informacji kwartalnej wraz
z objaśnieniami co do sposobu wypełniania oraz niezbędnymi pouczeniami,
uwzględniając konieczność prawidłowej realizacji obowiązków
sprawozdawczych.