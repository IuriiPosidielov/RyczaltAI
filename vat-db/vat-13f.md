Art. 13f. 1. Podatnik lub podatnik podatku od wartości dodanej prowadzący
magazyn, do którego wprowadzane są towary w procedurze magazynu typu call-off
stock, w terminie 14 dni od dnia pierwszego wprowadzenia towarów do magazynu
w tej procedurze, składa, zgodnie z wzorem dokumentu elektronicznego
w rozumieniu ustawy z dnia 17 lutego 2005 r. o informatyzacji działalności
podmiotów realizujących zadania publiczne (Dz. U. z 2024 r. poz. 1557 i 1717), za
pomocą środków komunikacji elektronicznej, zawiadomienie o prowadzeniu
magazynu wykorzystywanego w procedurze magazynu typu call-off stock.
2. Zawiadomienie, o którym mowa w ust. 1, zawiera następujące dane:
1) miejsce i cel składania zawiadomienia;
2) dane podatnika lub podatnika podatku od wartości dodanej:
a) nazwę lub imię i nazwisko,
b) adres siedziby lub adres miejsca zamieszkania,
c) numer identyfikacji podatkowej – w przypadku podatnika,
d) numer identyfikacyjny, pod którym podatnik podatku od wartości
dodanej jest zidentyfikowany na potrzeby tego podatku w państwie,
w którym posiada siedzibę działalności gospodarczej lub stałe miejsce
prowadzenia działalności gospodarczej, a w przypadku podatnika
podatku od wartości dodanej będącego osobą fizyczną – także datę
urodzenia,
e) kod stosowany na potrzeby podatku od wartości dodanej właściwy dla
państwa członkowskiego wydania numeru, o którym mowa w lit. d;
3) adres magazynu;
4) datę pierwszego wprowadzenia towarów do magazynu;
5) dane kontaktowe podatnika, podatnika podatku od wartości dodanej lub
pełnomocnika:
a) imię i nazwisko,
b) numer telefonu.
3. Zawiadomienie, o którym mowa w ust. 1, może zawierać adres poczty
elektronicznej podatnika lub podatnika podatku od wartości dodanej prowadzących
magazyn lub ich pełnomocnika.
4. Jeżeli zawiadomienie, o którym mowa w ust. 1, nie spełnia wymogów
określonych w ust. 1 i 2, naczelnik urzędu skarbowego w terminie 14 dni od dnia
otrzymania zawiadomienia wzywa do jego uzupełnienia.
5. Podatnik lub podatnik podatku od wartości dodanej prowadzący magazyn
składa, za pomocą środków komunikacji elektronicznej, zawiadomienie
naczelnikowi urzędu skarbowego o zmianie danych zawartych w zawiadomieniu,
o którym mowa w ust. 1, w terminie 14 dni od dnia zaistnienia zmian, zgodnie
z wzorem dokumentu elektronicznego, o którym mowa w ust. 1.
6. Zawiadomienie, o którym mowa w ust. 1 i 5:
1) podatnik – składa do naczelnika urzędu skarbowego;
2) podatnik podatku od wartości dodanej – składa do naczelnika drugiego urzędu
skarbowego.