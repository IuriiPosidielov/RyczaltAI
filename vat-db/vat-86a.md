Art. 86a. 1. W przypadku wydatków związanych z pojazdami
samochodowymi kwotę podatku naliczonego, o której mowa w art. 86 ust. 2,
stanowi 50 % kwoty podatku:
1) wynikającej z faktury otrzymanej przez podatnika;
2) należnego z tytułu:
a) świadczenia usług, dla którego zgodnie z art. 17 ust. 1 pkt 4 podatnikiem
jest ich usługobiorca,
b) dostawy towarów, dla której zgodnie z art. 17 ust. 1 pkt 5 podatnikiem
jest ich nabywca,
c) wewnątrzwspólnotowego nabycia towarów;
3) należnego, w przypadku, o którym mowa w art. 33a;
4) wynikającej z otrzymanego dokumentu celnego, deklaracji importowej
w przypadku, o którym mowa w art. 33b, oraz z decyzji, o których mowa w
art. 33 ust. 2–3 oraz art. 34.
2. Do wydatków związanych z pojazdami samochodowymi, o których mowa
w ust. 1, zalicza się wydatki dotyczące:
1) nabycia, importu lub wytworzenia tych pojazdów oraz nabycia lub importu
ich części składowych;
2) używania tych pojazdów na podstawie umowy najmu, dzierżawy, leasingu lub
innej umowy o podobnym charakterze, związane z tą umową, inne niż
wymienione w pkt 3;
3) nabycia lub importu paliw silnikowych, oleju napędowego i gazu,
wykorzystywanych do napędu tych pojazdów, usług naprawy lub konserwacji
tych pojazdów oraz innych towarów i usług związanych z eksploatacją lub
używaniem tych pojazdów.
3. Przepis ust. 1 nie ma zastosowania:
1) w przypadku gdy pojazdy samochodowe są:
a) wykorzystywane wyłącznie do działalności gospodarczej podatnika lub
b) konstrukcyjnie przeznaczone do przewozu co najmniej 10 osób łącznie
z kierowcą, jeżeli z dokumentów wydanych na podstawie przepisów
o ruchu drogowym wynika takie przeznaczenie;
2) do towarów montowanych w pojazdach samochodowych i do związanych
z tymi towarami usług montażu, naprawy i konserwacji, jeżeli przeznaczenie
tych towarów wskazuje obiektywnie na możliwość ich wykorzystywania
wyłącznie do działalności gospodarczej podatnika.
4. Pojazdy samochodowe są uznawane za wykorzystywane wyłącznie do
działalności gospodarczej podatnika, jeżeli:
1) sposób wykorzystywania tych pojazdów przez podatnika, zwłaszcza
określony w ustalonych przez niego zasadach ich używania, dodatkowo
potwierdzony prowadzoną przez podatnika dla tych pojazdów ewidencją
przebiegu pojazdu, wyklucza ich użycie do celów niezwiązanych
z działalnością gospodarczą lub
2) konstrukcja tych pojazdów wyklucza ich użycie do celów niezwiązanych
z działalnością gospodarczą lub powoduje, że ich użycie do celów
niezwiązanych z działalnością gospodarczą jest nieistotne.
5. Warunku prowadzenia ewidencji przebiegu pojazdu nie stosuje się
w przypadku pojazdów samochodowych:
1) przeznaczonych wyłącznie do:
a) odprzedaży,
b) sprzedaży, w przypadku pojazdów wytworzonych przez podatnika,
c) oddania w odpłatne używanie na podstawie umowy najmu, dzierżawy,
leasingu lub innej umowy o podobnym charakterze
– jeżeli odprzedaż, sprzedaż lub oddanie w odpłatne używanie tych pojazdów
stanowi przedmiot działalności podatnika;
2) w odniesieniu do których:
a) kwotę podatku naliczonego od wydatków z nimi związanych podatnik
oblicza zgodnie z ust. 1 lub
b) podatnikowi nie przysługuje prawo do obniżenia kwoty podatku
należnego o kwotę podatku naliczonego od wydatków z nimi
związanych.
6. Ewidencja przebiegu pojazdu jest prowadzona od dnia rozpoczęcia
wykorzystywania pojazdu samochodowego wyłącznie do działalności
gospodarczej podatnika do dnia zakończenia wykorzystywania tego pojazdu
wyłącznie do tej działalności.
7. Ewidencja przebiegu pojazdu powinna zawierać:
1) numer rejestracyjny pojazdu samochodowego;
2) dzień rozpoczęcia i zakończenia prowadzenia ewidencji;
3) stan licznika przebiegu pojazdu samochodowego na dzień rozpoczęcia
prowadzenia ewidencji, na koniec każdego okresu rozliczeniowego oraz na
dzień zakończenia prowadzenia ewidencji;
4) wpis osoby kierującej pojazdem samochodowym dotyczący każdego
wykorzystania tego pojazdu, obejmujący:
a) kolejny numer wpisu,
b) datę i cel wyjazdu,
c) opis trasy (skąd – dokąd),
d) liczbę przejechanych kilometrów,
e) imię i nazwisko osoby kierującej pojazdem
– potwierdzony przez podatnika na koniec każdego okresu rozliczeniowego
w zakresie autentyczności wpisu osoby kierującej pojazdem, jeżeli nie jest
ona podatnikiem;
5) liczbę przejechanych kilometrów na koniec każdego okresu rozliczeniowego
oraz na dzień zakończenia prowadzenia ewidencji.
8. W przypadku gdy pojazd samochodowy jest udostępniany osobie
niebędącej pracownikiem podatnika, wpis, o którym mowa w ust. 7 pkt 4:
1) jest dokonywany przez osobę, która udostępnia pojazd;
2) obejmuje:
a) kolejny numer wpisu,
b) datę i cel udostępnienia pojazdu,
c) stan licznika na dzień udostępnienia pojazdu,
d) liczbę przejechanych kilometrów,
e) stan licznika na dzień zwrotu pojazdu,
f) imię i nazwisko osoby, której udostępniony został pojazd.
9. Do pojazdów samochodowych, o których mowa w ust. 4 pkt 2, należą:
1) pojazdy samochodowe, inne niż samochody osobowe, mające jeden rząd
siedzeń, który oddzielony jest od części przeznaczonej do przewozu ładunków
ścianą lub trwałą przegrodą:
a) klasyfikowane na podstawie przepisów o ruchu drogowym do
podrodzaju: wielozadaniowy, van lub
b) z otwartą częścią przeznaczoną do przewozu ładunków;
2) pojazdy samochodowe, inne niż samochody osobowe, które posiadają kabinę
kierowcy z jednym rzędem siedzeń i nadwozie przeznaczone do przewozu
ładunków jako konstrukcyjnie oddzielne elementy pojazdu;
3) pojazdy specjalne, które spełniają również warunki zawarte w odrębnych
przepisach, określone dla następujących przeznaczeń:
a) agregat elektryczny/spawalniczy,
b) do prac wiertniczych,
c) koparka, koparko-spycharka,
d) ładowarka,
e) podnośnik do prac konserwacyjno-montażowych,
f) żuraw samochodowy
– jeżeli z dokumentów wydanych zgodnie z przepisami o ruchu drogowym
wynika, że dany pojazd jest pojazdem specjalnym.
10. Spełnienie wymagań dla pojazdów samochodowych określonych w ust. 9:
1) pkt 1 i 2 stwierdza się na podstawie dodatkowego badania technicznego
przeprowadzonego przez okręgową stację kontroli pojazdów, potwierdzonego
zaświadczeniem wydanym przez tę stację, oraz dowodu rejestracyjnego
pojazdu zawierającego odpowiednią adnotację o spełnieniu tych wymagań;
2) pkt 3 stwierdza się na podstawie dokumentów wydanych zgodnie
z przepisami o ruchu drogowym.
11. W przypadku gdy w pojeździe samochodowym, dla którego wydano
zaświadczenie, o którym mowa w ust. 10 pkt 1, zostały wprowadzone zmiany,
w wyniku których pojazd nie spełnia wymagań, o których mowa w ust. 9 pkt 1 lub
2, uznaje się, że pojazd nie jest wykorzystywany wyłącznie do działalności
gospodarczej:
1) od dnia wprowadzenia zmian,
2) jeżeli nie można określić dnia wprowadzenia zmian:
a) od okresu rozliczeniowego, w którym podatnik po raz pierwszy odliczył
podatek naliczony od wydatków związanych z tym pojazdem
samochodowym, z zastrzeżeniem lit. b,
b) od okresu rozliczeniowego następującego po okresie rozliczeniowym,
dla którego podatnik wykaże, że pojazd samochodowy spełniał
wymagania, o których mowa w ust. 9 pkt 1 lub 2
– chyba że zachodzi przypadek, o którym mowa w ust. 4 pkt 1.
12. Podatnicy wykorzystujący wyłącznie do działalności gospodarczej
pojazdy samochodowe, dla których są obowiązani prowadzić ewidencję przebiegu
pojazdu, mają obowiązek złożyć naczelnikowi urzędu skarbowego informację
o tych pojazdach w terminie do 25. dnia miesiąca następującego po miesiącu,
w którym poniosą pierwszy wydatek związany z tymi pojazdami, nie później
jednak niż w dniu przesłania ewidencji, o której mowa w art. 109 ust. 3.
13. W przypadku niezłożenia w terminie informacji, o której mowa w ust. 12,
uznaje się, że pojazd samochodowy jest wykorzystywany wyłącznie do działalności
gospodarczej podatnika dopiero od pierwszego dnia miesiąca, w którym podatnik
złoży tę informację.
14. W przypadku zmiany wykorzystywania pojazdu samochodowego
podatnik jest obowiązany do aktualizacji informacji, o której mowa w ust. 12,
najpóźniej do końca miesiąca, w którym dokonał tej zmiany.
15. Minister właściwy do spraw finansów publicznych określi, w drodze
rozporządzenia, wzór informacji, o której mowa w ust. 12, uwzględniając potrzebę
zawarcia w niej danych pozwalających na identyfikację pojazdu samochodowego,
w szczególności marki, modelu pojazdu i jego numeru rejestracyjnego, jak również
daty poniesienia pierwszego wydatku związanego z danym pojazdem, oraz
uwzględniając potrzebę umożliwienia prawidłowej aktualizacji złożonej
informacji.
16. Minister właściwy do spraw finansów publicznych może określić,
w drodze rozporządzenia, inne niż określone w ust. 9 pojazdy samochodowe,
o których mowa w ust. 4 pkt 2, uznawane za wykorzystywane wyłącznie do
działalności gospodarczej podatnika, wymagania dla tych pojazdów
samochodowych oraz dokumenty potwierdzające spełnienie wymagań,
uwzględniając specyfikę ich konstrukcji oraz ich zastosowanie, a w przypadku
pojazdów mających więcej niż jeden rząd siedzeń – również wymóg, aby
dopuszczalna masa całkowita była większa niż 3 tony.
17. Minister właściwy do spraw finansów publicznych może określić,
w drodze rozporządzenia, inne niż wskazane w ust. 5 przypadki, w których nie
stosuje się warunku prowadzenia ewidencji przebiegu pojazdu, uwzględniając
specyfikę prowadzonej przez podatnika działalności gospodarczej oraz
konieczność przeciwdziałania nadużyciom wynikającym z wykorzystywania
pojazdów do celów innych niż związane z działalnością gospodarczą.