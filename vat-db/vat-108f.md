Art. 108f. 1. Na wniosek podatnika nieposiadającego siedziby działalności
gospodarczej lub stałego miejsca prowadzenia działalności gospodarczej na
terytorium kraju naczelnik drugiego urzędu skarbowego dokonuje zwrotu
poniesionych przez podatnika kosztów obsługi rachunków, o których mowa w art.
108e, oraz rachunków VAT prowadzonych dla tych rachunków.
2. Zwrot kosztów, o których mowa w ust. 1, przysługuje do wysokości
kosztów wynikających z wykorzystywania rachunków, o których mowa w art.
108e, oraz prowadzonych dla nich rachunków VAT do celów obowiązkowego
stosowania mechanizmu podzielonej płatności, o którym mowa w art. 108a ust. 1a.
3. Wniosek o zwrot kosztów może być składany za okresy kwartalne,
półroczne lub roczne w terminie do 25. dnia miesiąca następującego po okresie, za
który składany jest wniosek.
4. We wniosku o zwrot kosztów określa się kwotę, o którą ubiega się podatnik,
oraz numer rachunku rozliczeniowego lub numer imiennego rachunku w
spółdzielczej kasie oszczędnościowo-kredytowej, na który ma zostać dokonany
zwrot kosztów.
5. Do wniosku o zwrot kosztów dołącza się dokumenty potwierdzające
wysokość poniesionych przez podatnika kosztów.
6. Zwrot kosztów, o których mowa w ust. 1, dokonywany jest w złotych
polskich na rachunek rozliczeniowy podatnika lub imienny rachunek w
spółdzielczej kasie oszczędnościowo-kredytowej wskazany we wniosku, w
terminie 30 dni od dnia jego otrzymania.
7. W razie uzasadnionych wątpliwości dotyczących wniosku o zwrot kosztów
lub dołączonych do niego dokumentów naczelnik drugiego urzędu skarbowego
zwraca się do wnioskodawcy o dodatkowe wyjaśnienia.
8. W przypadku, o którym mowa w ust. 7, zwrot kosztów, o których mowa w
ust. 1, może nastąpić w terminie późniejszym niż określony w ust. 6 oraz w
wysokości kwot faktycznie uznanych, nie później jednak niż w terminie 30 dni od
dnia otrzymania dodatkowych wyjaśnień. Od kwot zwróconych w terminie
późniejszym niż określony w ust. 6 nie przysługują odsetki za zwłokę.
9. Odmowa zwrotu kosztów, o których mowa w ust. 1, następuje w drodze
postanowienia, na które służy zażalenie.
10. W zakresie nieuregulowanym w ust. 1–9 do wniosków o zwrot kosztów
stosuje się odpowiednio przepisy działu IV Ordynacji podatkowej.