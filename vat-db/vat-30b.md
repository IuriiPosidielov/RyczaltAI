Art. 30b. 1. Podstawą opodatkowania z tytułu importu towarów jest wartość
celna powiększona o należne cło. Jeżeli przedmiotem importu są towary
opodatkowane podatkiem akcyzowym, podstawą opodatkowania jest wartość celna
powiększona o należne cło i podatek akcyzowy.
2. W przypadku towarów objętych procedurą uszlachetniania biernego
podstawą opodatkowania jest różnica między wartością celną produktów
przetworzonych lub zamiennych dopuszczonych do obrotu a wartością towarów
wywiezionych czasowo, powiększona o należne cło. Jeżeli przedmiotem importu
w ramach uszlachetniania biernego są towary opodatkowane podatkiem
akcyzowym, podstawą opodatkowania jest różnica między wartością celną
produktów przetworzonych lub zamiennych dopuszczonych do obrotu a wartością
towarów wywiezionych czasowo, powiększona o należne cło i podatek akcyzowy.
3. W przypadku towarów objętych procedurą odprawy czasowej z
częściowym zwolnieniem od należności celnych przywozowych podstawą
opodatkowania jest wartość celna powiększona o cło, które byłoby należne, gdyby
towary te były objęte procedurą dopuszczenia do obrotu. Jeżeli przedmiotem
importu w ramach procedury odprawy czasowej z częściowym zwolnieniem od
należności celnych przywozowych są towary opodatkowane podatkiem
akcyzowym, podstawą opodatkowania jest wartość celna powiększona o cło, które
byłoby należne, gdyby towary te były objęte procedurą dopuszczenia do obrotu, i o
podatek akcyzowy.
3a. W przypadku towarów objętych procedurą uszlachetniania czynnego, do
których ma zastosowanie przepis art. 324 rozporządzenia 2015/2447, podstawą
opodatkowania jest wartość celna. Jeżeli przedmiotem importu w ramach tej
procedury są towary opodatkowane podatkiem akcyzowym, podstawą
opodatkowania jest wartość celna powiększona o podatek akcyzowy.
4. Podstawa opodatkowania, o której mowa w ust. 1–3a, obejmuje koszty
dodatkowe, takie jak koszty prowizji, opakowania, transportu i ubezpieczenia – o
ile nie zostały włączone do wartości celnej – ponoszone do pierwszego miejsca
przeznaczenia na terytorium kraju, jak również wynikające z transportu do innego
miejsca przeznaczenia znajdującego się na terytorium Unii Europejskiej, jeżeli
miejsce to jest znane w momencie dokonania importu.
5. Przez pierwsze miejsce przeznaczenia rozumie się miejsce wymienione
w liście przewozowym lub jakimkolwiek innym dokumencie przewozowym, na
podstawie którego towary są importowane. W przypadku braku takiej informacji za
pierwsze miejsce przeznaczenia uważa się miejsce pierwszego przeładunku na
terytorium kraju.
6. Do podstawy opodatkowania, o której mowa w ust. 1–3a, dolicza się opłaty
oraz inne należności, jeżeli organy celne mają obowiązek pobierać te należności z
tytułu importu towarów.
7. Przy ustalaniu podstawy opodatkowania, o której mowa w ust. 1–3a,
przepisy art. 29a ust. 7 pkt 1 i 2 stosuje się odpowiednio.