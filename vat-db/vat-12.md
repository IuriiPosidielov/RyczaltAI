Art. 12. 1. Przemieszczenia towarów, o którym mowa w art. 11 ust. 1, przez
podatnika podatku od wartości dodanej lub na jego rzecz nie uznaje się za
wewnątrzwspólnotowe nabycie towarów, w przypadku gdy:
1) towary są instalowane lub montowane, z próbnym uruchomieniem lub bez
niego, dla których miejscem dostawy zgodnie z art. 22 ust. 1 pkt 2 jest
terytorium kraju, jeżeli towary te są przemieszczane przez tego podatnika
dokonującego ich dostawy lub na jego rzecz;
2) przemieszczenie towarów następuje w ramach wewnątrzwspólnotowej
sprzedaży towarów na odległość;
3) towary są przemieszczane na pokładach statków, samolotów lub pociągów
w trakcie części transportu pasażerów, o której mowa w art. 22 ust. 5,
z przeznaczeniem dokonania ich dostawy przez tego podatnika lub na jego
rzecz na pokładach tych pojazdów;
4) towary mają być przedmiotem czynności odpowiadającej eksportowi
towarów dokonanej przez tego podatnika na terytorium państwa
członkowskiego, z którego są przemieszczane na terytorium kraju;
5) towary mają być przedmiotem czynności odpowiadającej
wewnątrzwspólnotowej dostawie towarów, o której mowa w art. 13 ust. 1 i 2,
dokonanej przez tego podatnika na terytorium państwa członkowskiego,
z którego są przemieszczane na terytorium kraju;
6) towary mają być przedmiotem wykonanych na terytorium kraju na rzecz tego
podatnika usług polegających na ich wycenie lub wykonaniu na nich prac, pod
warunkiem że towary po wykonaniu tych usług zostaną z powrotem
przemieszczone na terytorium państwa członkowskiego, z którego zostały
pierwotnie wywiezione;
7) towary mają być czasowo używane na terytorium kraju w celu świadczenia
usług przez tego podatnika posiadającego siedzibę działalności gospodarczej
na terytorium państwa członkowskiego rozpoczęcia wysyłki lub transportu;
8) towary mają być czasowo używane przez tego podatnika na terytorium kraju,
nie dłużej jednak niż przez 24 miesiące, pod warunkiem że import takich
towarów z terytorium państwa trzeciego na terytorium kraju z uwagi na ich
przywóz czasowy byłby zwolniony od cła;
9) przemieszczeniu podlega gaz w systemie gazowym, energia elektryczna
w systemie elektroenergetycznym, energia cieplna lub chłodnicza przez sieci
dystrybucji energii cieplnej lub chłodniczej.
2. W przypadku gdy ustaną okoliczności, o których mowa w ust. 1,
przemieszczenie towarów uznaje się za wewnątrzwspólnotowe nabycie towarów.