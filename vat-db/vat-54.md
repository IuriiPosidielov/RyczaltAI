Art. 54. 1. Zwalnia się od podatku import produktów rolnych oraz produktów
hodowli, pszczelarstwa, ogrodnictwa i leśnictwa, uzyskanych w gospodarstwach
zlokalizowanych na terytorium państwa trzeciego, graniczących z terytorium kraju,
prowadzonych przez rolnika prowadzącego główne gospodarstwo rolne na
terytorium kraju, jeżeli łącznie są spełnione następujące warunki:
1) w przypadku produktów hodowli – produkty uzyskano od zwierząt
wyhodowanych na terytorium kraju lub dopuszczonych do obrotu na
terytorium kraju;
2) produkty te zostały poddane jedynie zabiegom, które zwykle są dokonywane
po ich zebraniu lub wyprodukowaniu;
3) zgłoszenie celne do procedury dopuszczenia do obrotu tych produktów jest
dokonywane przez rolnika lub w jego imieniu.
2. Do produktów rybołówstwa i gospodarki rybnej prowadzonej przez
polskich rybaków w wodach płynących i jeziorach stanowiących granicę
Rzeczypospolitej Polskiej oraz do produktów łowiectwa prowadzonego przez
polskich myśliwych na tych jeziorach i wodach płynących przepis ust. 1 stosuje się
odpowiednio.