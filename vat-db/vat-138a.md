Art. 138a. Ilekroć w niniejszym rozdziale jest mowa o:
1) VAT – rozumie się przez to podatek i podatek od wartości dodanej;
2) sprzedaży na odległość towarów importowanych – rozumie się przez to
sprzedaż na odległość towarów importowanych, z wyjątkiem towarów
podlegających opodatkowaniu podatkiem akcyzowym, w przesyłkach
o wartości rzeczywistej nieprzekraczającej wyrażonej w złotych kwoty
odpowiadającej równowartości 150 euro;
3) podatniku niemającym siedziby na terytorium Unii Europejskiej – rozumie się
przez to podatnika, który nie posiada siedziby działalności gospodarczej ani
stałego miejsca prowadzenia działalności gospodarczej na terytorium Unii
Europejskiej;
4) państwie członkowskim konsumpcji – rozumie się przez to państwo
członkowskie zakończenia wysyłki lub transportu towarów do nabywcy;
5) państwie członkowskim identyfikacji – rozumie się przez to państwo
członkowskie:
a) które podatnik niemający siedziby na terytorium Unii Europejskiej
wybiera w celu złożenia zgłoszenia informującego o zamiarze
skorzystania z procedury importu,
b) w którym podatnik posiada:
– siedzibę działalności gospodarczej albo
– stałe miejsce prowadzenia działalności gospodarczej, jeżeli nie
posiada siedziby działalności gospodarczej na terytorium Unii
Europejskiej, albo
– stałe miejsce prowadzenia działalności gospodarczej, które wybiera
w celu złożenia zgłoszenia informującego o zamiarze skorzystania
z procedury importu, jeżeli nie posiada siedziby działalności
gospodarczej na terytorium Unii Europejskiej, ale posiada więcej niż
jedno stałe miejsce prowadzenia działalności gospodarczej
na terytorium Unii Europejskiej,
c) w którym pośrednik posiada:
– siedzibę działalności gospodarczej albo
– stałe miejsce prowadzenia działalności gospodarczej, jeżeli nie
posiada siedziby działalności gospodarczej na terytorium Unii
Europejskiej, albo
– stałe miejsce prowadzenia działalności gospodarczej, które wybiera
w celu złożenia zgłoszenia informującego o zamiarze skorzystania
z procedury importu, jeżeli nie posiada siedziby działalności
gospodarczej na terytorium Unii Europejskiej, ale posiada więcej niż
jedno stałe miejsce prowadzenia działalności gospodarczej
na terytorium Unii Europejskiej;
6) procedurze importu – rozumie się przez to rozliczenie VAT należnego z tytułu
sprzedaży na odległość towarów importowanych państwu członkowskiemu
konsumpcji, za pośrednictwem państwa członkowskiego identyfikacji.