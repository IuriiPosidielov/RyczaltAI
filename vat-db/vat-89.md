Art. 89. 1. W odniesieniu do:
1) przedstawicielstw dyplomatycznych, urzędów konsularnych oraz członków
personelu tych przedstawicielstw i urzędów, a także innych osób zrównanych
z nimi na podstawie ustaw, umów lub zwyczajów międzynarodowych, jeżeli
nie są obywatelami polskimi i nie mają stałego pobytu na terytorium kraju,
2) sił zbrojnych Państw-Stron Traktatu Północnoatlantyckiego oraz sił zbrojnych
Państw-Stron Traktatu Północnoatlantyckiego uczestniczących w
Partnerstwie dla Pokoju, wielonarodowych Kwater i Dowództw,
towarzyszącego im personelu cywilnego, członków ich rodzin oraz jednostek
dokonujących nabycia towarów lub usług na rzecz tych sił zbrojnych,
2a) sił zbrojnych państw członkowskich innych niż Rzeczpospolita Polska
biorących udział w działaniach obronnych prowadzonych w celu realizacji
działania Unii Europejskiej w ramach wspólnej polityki bezpieczeństwa i
obrony, towarzyszącego im personelu cywilnego oraz jednostek
dokonujących nabycia towarów lub usług na rzecz tych sił zbrojnych,
3) podmiotów nieposiadających siedziby działalności gospodarczej, stałego
miejsca prowadzenia działalności gospodarczej, z którego dokonywano
transakcji gospodarczych, stałego miejsca zamieszkania lub zwykłego miejsca
pobytu na terytorium kraju, niedokonujących sprzedaży na terytorium kraju,
4) podatników i podmiotów zagranicznych, zidentyfikowanych na potrzeby
procedur szczególnych, o których mowa w dziale XII w rozdziałach 6a, 7 i 9,
nieposiadających na terytorium kraju siedziby działalności gospodarczej oraz
stałego miejsca prowadzenia działalności gospodarczej
– mogą być zastosowane zwroty podatku na warunkach określonych w ust. 1a–1g
oraz w rozporządzeniu wydanym na podstawie ust. 2, 3 i 5.
1a. Podmioty, o których mowa w ust. 1 pkt 3, mogą ubiegać się o zwrot
podatku w odniesieniu do nabytych przez nie na terytorium kraju towarów i usług
lub w odniesieniu do towarów, które były przedmiotem importu na terytorium
kraju, jeżeli te towary i usługi były przez te podmioty wykorzystywane do
wykonywania czynności dających prawo do obniżenia kwoty podatku należnego
o kwotę podatku naliczonego na terytorium państwa, w którym rozliczają one
podatek od wartości dodanej lub podatek o podobnym charakterze, innym niż
terytorium kraju.
1b. W przypadku gdy towary lub usługi, od których podatnik podatku od
wartości dodanej lub innego podatku o podobnym charakterze ubiega się o zwrot
podatku, były wykorzystywane tylko częściowo do wykonywania czynności
dających prawo do obniżenia kwoty podatku należnego o kwotę podatku
naliczonego na terytorium państwa, w którym rozlicza on podatek od wartości
dodanej lub podatek o podobnym charakterze, innym niż terytorium kraju –
podatnikowi przysługuje zwrot podatku w proporcji, w jakiej towary lub usługi
związane są z wykonywaniem czynności dających prawo do obniżenia kwoty
podatku należnego o kwotę podatku naliczonego. Podatnik ubiegający się o zwrot
podatku jest obowiązany w składanym wniosku przy określaniu wnioskowanej
kwoty zwrotu podatku uwzględnić proporcję obliczoną zgodnie ze zdaniem
pierwszym.
1c. Podmiotom, o których mowa w ust. 1 pkt 3, nie przysługuje zwrot podatku
w odniesieniu do kwot podatku:
1) zafakturowanych niezgodnie z przepisami ustawy oraz przepisami
wykonawczymi wydanymi na jej podstawie;
2) dotyczących czynności, o których mowa w art. 2 pkt 8 lit. b i art. 13;
3) w odniesieniu do których, zgodnie z przepisami ustawy oraz przepisami
wykonawczymi wydanymi na jej podstawie, nie przysługuje podatnikom,
o których mowa w art. 15, prawo do obniżenia kwoty lub zwrotu różnicy
podatku należnego.
1d. Podmioty, o których mowa w ust. 1 pkt 3, składają wnioski o dokonanie
zwrotu podatku:
1) za pomocą środków komunikacji elektronicznej, w przypadku gdy podmioty
te posiadają siedzibę działalności gospodarczej na terytorium państwa
członkowskiego innym niż terytorium kraju;
2) na piśmie, zgodnie ze wzorem określonym w rozporządzeniu wydanym na
podstawie ust. 5, w przypadku gdy podmioty te nie posiadają siedziby
działalności gospodarczej na terytorium państwa członkowskiego innym niż
terytorium kraju.
1e. W przypadku gdy proporcja, o której mowa w ust. 1b, ulegnie zmianie po
złożeniu wniosku o zwrot podatku – podatnik:
1) uwzględnia zmianę tej proporcji oraz dokonuje odpowiedniej korekty kwot
podatku do zwrotu wynikającej ze zmiany tej proporcji we wniosku o zwrot
podatku składanym w roku podatkowym następującym po roku podatkowym,
za który lub którego część złożony został ten wniosek;
2) składa korektę wniosku o zwrot podatku, jeżeli w roku podatkowym
następującym po roku podatkowym, za który lub którego część złożony został
ten wniosek, podatnik nie występuje o zwrot podatku.
1f. Od kwoty podatku niezwróconej przez urząd skarbowy podmiotom,
o których mowa w ust. 1 pkt 3, w terminach określonych w rozporządzeniu
wydanym na podstawie ust. 5 naliczane są odsetki.
1g. Kwoty zwrotu podatku uzyskane nienależnie przez podmioty, o których
mowa w ust. 1 pkt 3, podlegają zwrotowi do urzędu skarbowego wraz z należnymi
odsetkami w wysokości określonej jak dla zaległości podatkowych. W przypadku
niezwrócenia kwoty zwrotu podatku uzyskanej nienależnie wraz z należnymi
odsetkami, podmiotom, o których mowa w ust. 1 pkt 3, nie przysługują żadne
dalsze zwroty do wysokości niezwróconej kwoty wraz z odsetkami.
1h. Podatnik, o którym mowa w art. 15, ubiegający się o zwrot podatku od
wartości dodanej w odniesieniu do nabytych przez niego towarów i usług lub
w odniesieniu do zaimportowanych przez niego towarów wykorzystywanych do
wykonywania czynności dających prawo do obniżenia kwoty podatku należnego
o kwotę podatku naliczonego na terytorium kraju, składa wniosek za pomocą
środków komunikacji elektronicznej o dokonanie takiego zwrotu za pośrednictwem
właściwego dla podatnika naczelnika urzędu skarbowego do właściwego państwa
członkowskiego.
1i. Wniosek o dokonanie zwrotu, o którym mowa w ust. 1h, nie jest
przekazywany do właściwego państwa członkowskiego w przypadku gdy
w okresie, do którego odnosi się wniosek, podatnik:
1) nie był podatnikiem, o którym mowa w art. 15;
2) dokonywał wyłącznie dostawy towarów lub świadczenia usług zwolnionych
od podatku innych niż transakcje, do których stosuje się art. 86 ust. 9;
3) był podatnikiem, u którego sprzedaż była zwolniona od podatku na podstawie
art. 113.
1j. Naczelnik urzędu skarbowego wydaje postanowienie, na które służy
zażalenie, o nieprzekazaniu do właściwego państwa członkowskiego wniosku
o dokonanie zwrotu, o którym mowa w ust. 1h. Podatnik jest powiadamiany
o wydaniu postanowienia również za pomocą środków komunikacji elektronicznej.
1k. W przypadku gdy towary lub usługi, od których podatnik, o którym mowa
w art. 15, ubiega się o zwrot podatku od wartości dodanej, były wykorzystywane
tylko częściowo do wykonywania na terytorium kraju czynności dających prawo
do obniżenia kwoty podatku należnego o kwotę podatku naliczonego, podatnik
ubiegający się o zwrot podatku jest obowiązany przy określaniu wnioskowanej
kwoty zwrotu podatku uwzględnić odpowiednio:
1) proporcję lub udział procentowy obliczone zgodnie z art. 86 ust. 2g i 7b,
art. 90, art. 90a, art. 90c i art. 91 lub
2) zasady wymienione w art. 86a.
1l. W przypadku gdy proporcja, o której mowa w ust. 1k, ulegnie zmianie po
złożeniu wniosku o zwrot podatku od wartości dodanej – podatnik:
1) uwzględnia zmianę tej proporcji oraz dokonuje odpowiedniej korekty kwot
podatku do zwrotu wynikającej ze zmiany tej proporcji we wniosku o zwrot
podatku od wartości dodanej składanym w roku podatkowym następującym
po roku podatkowym, za który lub którego część złożony został ten wniosek;
2) składa korektę wniosku o zwrot podatku od wartości dodanej, jeżeli w roku
podatkowym następującym po roku podatkowym, za który lub którego część
złożony został ten wniosek, podatnik nie występuje o zwrot podatku od war-
tości dodanej.
1m. Przepisy ust. 1a–1g stosuje się odpowiednio do podatników i podmiotów
zagranicznych, o których mowa w ust. 1 pkt 4, z tym że mogą się oni również
ubiegać o zwrot podatku w odniesieniu do nabytych przez nich na terytorium kraju
towarów i usług lub w odniesieniu do towarów, które były przedmiotem importu
na terytorium kraju, jeżeli te towary i usługi były przez nich wykorzystywane do
świadczenia na terytorium kraju usług, wewnątrzwspólnotowej sprzedaży towarów
na odległość lub sprzedaży na odległość towarów importowanych.
2. Minister właściwy do spraw finansów publicznych, w porozumieniu
z ministrem właściwym do spraw zagranicznych, określi, w drodze rozporządzenia,
przypadki i tryb zwrotu podatku przedstawicielstwom dyplomatycznym, urzędom
konsularnym oraz członkom personelu tych przedstawicielstw i urzędów, a także
innym osobom zrównanym z nimi na podstawie ustaw, umów lub zwyczajów
międzynarodowych, jeżeli nie są obywatelami polskimi i nie mają stałego pobytu
na terytorium Rzeczypospolitej Polskiej, jeżeli zwrot taki wynika z porozumień
międzynarodowych lub zasady wzajemności.
3. Minister właściwy do spraw finansów publicznych, w porozumieniu z
Ministrem Obrony Narodowej, określi, w drodze rozporządzenia, przypadki i tryb
zwrotu podatku:
1) siłom zbrojnym Państw-Stron Traktatu Północnoatlantyckiego oraz siłom
zbrojnym Państw-Stron Traktatu Północnoatlantyckiego uczestniczących w
Partnerstwie dla Pokoju, wielonarodowym Kwaterom i Dowództwom,
towarzyszącemu im personelowi cywilnemu, członkom ich rodzin oraz
jednostkom dokonującym nabycia towarów lub usług na rzecz tych sił
zbrojnych;
2) siłom zbrojnym państw członkowskich innych niż Rzeczpospolita Polska
biorących udział w działaniach obronnych prowadzonych w celu realizacji
działania Unii Europejskiej w ramach wspólnej polityki bezpieczeństwa i
obrony, towarzyszącemu im personelowi cywilnemu oraz jednostkom
dokonującym nabycia towarów lub usług na rzecz tych sił zbrojnych.
4. Minister właściwy do spraw finansów publicznych przy wydawaniu
rozporządzeń, o których mowa w ust. 2 i 3, uwzględnia:
1) porozumienia międzynarodowe;
2) konieczność prawidłowego udokumentowania zwracanych kwot podatku;
3) potrzebę zapewnienia informacji o towarach i usługach, od których nabycia
podatek jest zwracany;
4) przepisy Unii Europejskiej.
5. Minister właściwy do spraw finansów publicznych określi, w drodze
rozporządzenia:
1) warunki, terminy i tryb zwrotu podatku podatnikom i podmiotom, o których
mowa w ust. 1 pkt 3 i 4, oraz sposób naliczania i wypłaty odsetek od kwot
podatku niezwróconych w terminie,
2) wzór wniosku o zwrot podatku składany przez podmioty, o których mowa
w ust. 1d pkt 2,
3) informacje, jakie powinien zawierać wniosek o zwrot podatku składany za
pomocą środków komunikacji elektronicznej,
4) sposób opisu niektórych informacji zawartych we wniosku o zwrot podatku,
5) sposób i przypadki potwierdzania złożenia wniosku o zwrot podatku,
6) przypadki, w których podatnik ubiegający się o zwrot powinien złożyć
dodatkowe dokumenty, oraz rodzaje tych dokumentów,
7) przypadki, w których podatnikom i podmiotom, o których mowa w ust. 1
pkt 3 i 4, dokonującym sprzedaży przysługuje zwrot podatku,
8) tryb zwrotu podatku w przypadkach, o których mowa w ust. 1e
– uwzględniając konieczność prawidłowego udokumentowania zakupów, od
których przysługuje zwrot podatku, potrzebę zapewnienia prawidłowej informacji
o wysokości zwracanych kwot podatku i niezbędnych informacji o podmiocie
ubiegającym się o zwrot podatku jako podmiocie uprawnionym do otrzymania tego
zwrotu, potrzebę zapewnienia prawidłowego naliczania odsetek za zwłokę,
potrzebę wykorzystania środków komunikacji elektronicznej oraz przepisy Unii
Europejskiej.
6. W odniesieniu do organizacji humanitarnych, charytatywnych lub
edukacyjnych, których działalność jest zaliczana do działalności pożytku
publicznego w rozumieniu przepisów ustawy z dnia 24 kwietnia 2003 r.
o działalności pożytku publicznego i o wolontariacie, oraz do niektórych grup
towarów mogą być zastosowane zwroty podatku na warunkach określonych
w rozporządzeniu wydanym na podstawie ust. 7.
7. Minister właściwy do spraw finansów publicznych może określić, w drodze
rozporządzenia, warunki zwrotu podatku organizacjom humanitarnym,
charytatywnym lub edukacyjnym z tytułu eksportu towarów oraz warunki, jakie
muszą spełniać te organizacje, żeby otrzymać taki zwrot, uwzględniając:
1) sytuację gospodarczą państwa;
2) przebieg realizacji budżetu państwa;
3) konieczność prawidłowego określenia kwot zwracanego podatku;
4) konieczność zapewnienia informacji o eksporcie towarów;
5) przepisy Unii Europejskiej.
8. Minister właściwy do spraw finansów publicznych określi, w drodze
rozporządzenia, informacje, jakie powinien zawierać wniosek, o którym mowa
w ust. 1h, sposób opisu niektórych informacji, a także warunki i termin składania
wniosków, uwzględniając:
1) konieczność zapewnienia informacji o prawie podatnika do obniżenia kwoty
podatku należnego o kwotę podatku naliczonego z tytułu zakupu towarów
i usług na terytorium kraju;
2) potrzebę zapewnienia niezbędnych do ubiegania się o zwrot podatku od
wartości dodanej informacji o podatniku jako podmiocie uprawnionym do
otrzymania tego zwrotu;
3) potrzebę zapewnienia prawidłowej informacji o wysokości żądanych kwot
zwrotu podatku;
4) potrzebę zapewnienia informacji dotyczących towarów i usług związanych
z wnioskowanymi kwotami zwrotu podatku;
5) przepisy Unii Europejskiej.