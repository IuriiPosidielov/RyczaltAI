Art. 17. 1. Podatnikami są również osoby prawne, jednostki organizacyjne
niemające osobowości prawnej oraz osoby fizyczne:
1) na których ciąży obowiązek uiszczenia cła, również w przypadku, gdy na
podstawie przepisów celnych importowany towar jest zwolniony od cła albo
cło na towar zostało zawieszone, w części lub w całości, albo zastosowano
preferencyjną, obniżoną lub zerową stawkę celną;
2) uprawnione do korzystania z procedury uszlachetniania czynnego lub
procedury odprawy czasowej, w tym również osoby, na które zgodnie z
odrębnymi przepisami, zostały przeniesione prawa i obowiązki osoby
uprawnionej do korzystania z procedury;
3) dokonujące wewnątrzwspólnotowego nabycia towarów;
4) nabywające usługi, jeżeli łącznie spełnione są następujące warunki:
a) usługodawcą jest podatnik nieposiadający siedziby działalności
gospodarczej oraz stałego miejsca prowadzenia działalności
gospodarczej na terytorium kraju, a w przypadku usług, do których
stosuje się art. 28e, podatnik ten nie jest zarejestrowany zgodnie z art. 96
ust. 4,
b) usługobiorcą jest:
– w przypadku usług, do których stosuje się art. 28b – podatnik,
o którym mowa w art. 15, lub osoba prawna niebędąca podatnikiem,
o którym mowa w art. 15, zarejestrowana lub obowiązana do
zarejestrowania zgodnie z art. 97 ust. 4,
– w przypadku transferu bonów jednego przeznaczenia, w przypadku
których miejscem świadczenia usług, których te bony dotyczą, jest
terytorium kraju – podatnik, o którym mowa w art. 15, lub osoba
prawna niebędąca podatnikiem, o którym mowa w art. 15,
– w pozostałych przypadkach – podatnik, o którym mowa w art. 15,
posiadający siedzibę działalności gospodarczej lub stałe miejsce
prowadzenia działalności gospodarczej na terytorium kraju lub
osoba prawna niebędąca podatnikiem, o którym mowa w art. 15,
posiadająca siedzibę na terytorium kraju i zarejestrowana lub
obowiązana do zarejestrowania zgodnie z art. 97 ust. 4;
5) nabywające towary, jeżeli łącznie spełnione są następujące warunki:
a) dokonującym ich dostawy na terytorium kraju jest podatnik
nieposiadający siedziby działalności gospodarczej oraz stałego miejsca
prowadzenia działalności gospodarczej na terytorium kraju,
a w przypadku dostawy towarów:
– innych niż gaz w systemie gazowym, energia elektryczna w systemie
elektroenergetycznym, energia cieplna lub chłodnicza przez sieci
dystrybucji energii cieplnej lub chłodniczej,
– innej niż transfer bonów jednego przeznaczenia
– podatnik ten nie jest zarejestrowany zgodnie z art. 96 ust. 4,
b) nabywcą jest:
– w przypadku nabycia gazu w systemie gazowym, energii
elektrycznej w systemie elektroenergetycznym, energii cieplnej lub
chłodniczej przez sieci dystrybucji energii cieplnej lub chłodniczej –
podmiot zarejestrowany zgodnie z art. 96 ust. 4 lub art. 97 ust. 4,
– w przypadku transferu bonów jednego przeznaczenia, w przypadku
których miejscem dostawy towarów, których te bony dotyczą, jest
terytorium kraju – podatnik, o którym mowa w art. 15, lub osoba
prawna niebędąca podatnikiem, o którym mowa w art. 15,
– w pozostałych przypadkach – podatnik, o którym mowa w art. 15,
posiadający siedzibę działalności gospodarczej lub stałe miejsce
prowadzenia działalności gospodarczej na terytorium kraju lub
osoba prawna niebędąca podatnikiem, o którym mowa w art. 15,
posiadająca siedzibę na terytorium kraju i zarejestrowana zgodnie
z art. 97 ust. 4,
c) dostawa towarów nie jest dokonywana w ramach
wewnątrzwspólnotowej sprzedaży towarów na odległość lub sprzedaży
na odległość towarów importowanych rozliczanej w procedurze
szczególnej, o której mowa w dziale XII w rozdziale 9, lub na zasadach
odpowiadających tym regulacjom;
6) obowiązane do zapłaty podatku na podstawie art. 42 ust. 8 lub ust. 10.
1a. Przepisy ust. 1 pkt 4 i 5 oraz ust. 2 stosuje się również, w przypadku gdy
usługodawca lub dokonujący dostawy towarów posiada stałe miejsce prowadzenia
działalności gospodarczej na terytorium kraju, przy czym to stałe miejsce
prowadzenia działalności gospodarczej lub inne miejsce prowadzenia działalności
gospodarczej usługodawcy lub dokonującego dostawy towarów, jeżeli
usługodawca lub dokonujący dostawy towarów posiada takie inne miejsce
prowadzenia działalności gospodarczej na terytorium kraju, nie uczestniczy w tych
transakcjach.
1b. W przypadku gdy podmioty, o których mowa w ust. 1 pkt 1, ustanowiły
przedstawiciela podatkowego, o którym mowa w art. 18d ust. 1, podatnikiem jest
ten przedstawiciel podatkowy – w zakresie, w jakim działa w imieniu własnym na
rzecz tych podmiotów.
1i. Podatnikiem, o którym mowa w ust. 1, jest także jednostka organizacyjna
niemająca osobowości prawnej stanowiąca przedsiębiorstwo w spadku w okresie
od otwarcia spadku do dnia wygaśnięcia:
1) zarządu sukcesyjnego albo
2) uprawnienia do powołania zarządcy sukcesyjnego, jeżeli zarząd sukcesyjny
nie został ustanowiony i dokonano zgłoszenia, o którym mowa w art. 12 ust.
1c ustawy z dnia 13 października 1995 r. o zasadach ewidencji i identyfikacji
podatników i płatników.
1j. Podatnika, o którym mowa w ust. 1i, uznaje się za podatnika
kontynuującego prowadzenie działalności gospodarczej zmarłego podatnika.
2. W przypadkach wymienionych w ust. 1 pkt 4 i 5, usługodawca lub
dokonujący dostawy towarów nie rozlicza podatku należnego.