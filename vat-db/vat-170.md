Art. 170. 1. Ilekroć w niniejszym artykule jest mowa o:
1) terytorium Wspólnoty przed rozszerzeniem – rozumie się przez to terytorium
Wspólnoty przed dniem 1 maja 2004 r.;
2) terytorium nowych państw członkowskich – rozumie się przez to terytorium
państw przystępujących do Wspólnoty Europejskiej na podstawie Traktatu
o Przystąpieniu podpisanego w dniu 16 kwietnia 2003 r., z wyjątkiem
terytorium kraju.
2. W przypadku gdy towary zostały przywiezione z terytorium Wspólnoty
przed rozszerzeniem lub z terytorium nowych państw członkowskich na terytorium
kraju przed dniem 1 maja 2004 r. i w dniu 1 maja 2004 r. pozostają w dalszym
ciągu na terytorium kraju objęte następującym przeznaczeniem celnym:
1) procedurą uszlachetniania czynnego w systemie zawieszeń,
2) procedurą odprawy czasowej z całkowitym zwolnieniem od należności
celnych przywozowych,
3) procedurą składu celnego,
4) procedurą tranzytu, w tym także składowaniem czasowym przed nadaniem
przeznaczenia celnego,
5) wolny obszar celny/skład wolnocłowy
– przepisy o podatku od towarów i usług obowiązujące w chwili nadania tym
towarom tego przeznaczenia celnego stosuje się nadal do momentu zakończenia
tego przeznaczenia.
3. Jeżeli dostawa towarów ma miejsce po dniu 30 kwietnia 2004 r. przed
nadaniem innego przeznaczenia celnego towarom, o których mowa w ust. 2, do
czynności tej stosuje się przepisy niniejszej ustawy.
4. Za import towarów, o których mowa w ust. 2, uważa się:
1) zakończenie na terytorium kraju przeznaczenia celnego zgodnie z przepisami
prawa celnego, z zastrzeżeniem ust. 5, lub
2) wprowadzenie na terytorium kraju towarów do wolnego obrotu bez dokonania
formalności celnych.
5. Jeżeli towarom, o których mowa w ust. 2, nadano po dniu 1 maja 2004 r.
przeznaczenie celne, które nie powoduje powstania obowiązku podatkowego
z tytułu importu towarów, za import towarów uważa się zakończenie na terytorium
kraju tego przeznaczenia celnego. Przepisy ust. 3 i ust. 4 pkt 2 stosuje się
odpowiednio.
6. Za import towarów uważa się również wykorzystanie (wprowadzenie do
wolnego obrotu) po dniu 30 kwietnia 2004 r., na terytorium kraju, przez podatnika
lub każdy inny podmiot niebędący podatnikiem, towarów dostarczonych im przed
dniem 1 maja 2004 r. na terytorium Wspólnoty przed rozszerzeniem lub terytorium
nowych państw członkowskich, jeżeli:
1) przed dniem 1 maja 2004 r. do dostawy tych towarów na terytorium
Wspólnoty przed rozszerzeniem lub na terytorium nowych państw
członkowskich miały lub mogły mieć zastosowanie odpowiednio przepisy
art. 18 ust. 3 i 4 ustawy, o której mowa w art. 175, oraz
2) przed dniem 1 maja 2004 r. nie został dokonany import tych towarów
w rozumieniu ustawy, o której mowa w art. 175.
7. W przypadku gdy w imporcie towarów, o którym mowa w ust. 4–6, nie
można określić momentu powstania obowiązku podatkowego na zasadach
ogólnych, obowiązek podatkowy:
1) powstaje w momencie zakończenia na terytorium kraju przeznaczenia celnego
zgodnie z przepisami prawa celnego lub wprowadzenia na terytorium kraju
towarów do wolnego obrotu bez dokonania formalności celnych – w
przypadku, o którym mowa w ust. 4 i 5;
2) powstaje w momencie wykorzystania (wprowadzenia do wolnego obrotu)
towarów na terytorium kraju – w przypadku, o którym mowa w ust. 6.
8. W przypadku importu towarów, o którym mowa w ust. 4–6, nie powstaje
obowiązek podatkowy jeżeli:
1) towary zostały wysłane lub transportowane poza terytorium Wspólnoty; lub
2) przedmiotem importu towarów, o których mowa w ust. 2 pkt 2, są towary inne
niż środki transportu, a importowane towary zostały powrotnie wysłane lub
transportowane na terytorium państwa członkowskiego, z którego zostały
wywiezione na warunkach wymienionych w ust. 6 pkt 1, do podmiotu, do
którego miały lub mogły mieć zastosowanie odpowiednio przepisy art. 18
ust. 3 i 4 ustawy, o której mowa w art. 175; lub
3) przedmiotem importu towarów, o których mowa w ust. 2 pkt 2, są środki
transportu, uprzednio nabyte lub zaimportowane na terytorium Wspólnoty
przed rozszerzeniem lub terytorium nowych państw członkowskich przed
dniem 1 maja 2004 r., zgodnie z ogólnymi warunkami opodatkowania
obowiązującymi na tym terytorium, które z tytułu wywozu nie zostały objęte
stawką 0 % lub zwolnieniem, lub zwrotem podatku od wartości dodanej lub
innego podatku o podobnym charakterze. Zdanie pierwsze stosuje się, jeżeli
pierwsze użycie środka transportu miało miejsce przed dniem 1 maja 1996 r.