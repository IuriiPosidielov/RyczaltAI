Art. 130c. 1. Podatnicy zidentyfikowani na potrzeby procedury unijnej są
obowiązani składać za pomocą środków komunikacji elektronicznej deklaracje na
potrzeby rozliczenia VAT, zwane dalej „deklaracjami VAT”, do właściwego
urzędu skarbowego, niezależnie od tego, czy dostawy towarów i świadczenia usług
objęte procedurą unijną miały miejsce.
2. Deklaracje VAT składa się za okresy kwartalne w terminie do końca
miesiąca następującego po każdym kolejnym kwartale.
3. Termin, o którym mowa w ust. 2, upływa również, gdy ostatni dzień
terminu przypada na sobotę lub dzień ustawowo wolny od pracy.
4. Deklaracja VAT zawiera:
1) numer, za pomocą którego podatnik jest zidentyfikowany na potrzeby
podatku;
2) dla każdego państwa członkowskiego konsumpcji, w którym VAT jest
należny:
a) całkowitą wartość, pomniejszoną o kwotę VAT, następujących
transakcji:
– wewnątrzwspólnotowej sprzedaży towarów na odległość,
– dostawy towarów dokonywanej przez podatnika ułatwiającego takie
dostawy zgodnie z art. 7a ust. 2, jeżeli wysyłka lub transport tych
towarów rozpoczyna się i kończy na terytorium kraju,
– świadczenia usług,
b) całkowitą kwotę podatku należnego przypadającą na transakcje,
o których mowa w lit. a, wraz z jej podziałem na kwoty odpowiadające
poszczególnym stawkom VAT,
c) stawki VAT;
3) kwotę podatku należnego ogółem.
4a. W przypadku gdy towary są wysyłane lub transportowane z państw
członkowskich innych niż państwo członkowskie identyfikacji, deklaracja VAT
oprócz informacji, o których mowa w ust. 4, zawiera:
1) dla każdego państwa członkowskiego, z którego towary są wysyłane lub
transportowane:
a) całkowitą wartość, pomniejszoną o kwotę VAT, następujących dostaw
towarów:
– wewnątrzwspólnotowej sprzedaży towarów na odległość innej niż
dokonywana przez podatnika ułatwiającego takie dostawy zgodnie
z art. 7a ust. 2,
– wewnątrzwspólnotowej sprzedaży towarów na odległość i dostawy
towarów, jeżeli wysyłka lub transport tych towarów rozpoczyna się
i kończy na terytorium państwa członkowskiego innym niż
terytorium państwa członkowskiego identyfikacji, dokonanej przez
podatnika ułatwiającego takie dostawy zgodnie z art. 7a ust. 2,
b) całkowitą kwotę podatku należnego przypadającą na transakcje,
o których mowa w lit. a, wraz z jej podziałem na kwoty odpowiadające
poszczególnym stawkom VAT,
c) stawki VAT;
2) w przypadku dostaw, o których mowa w pkt 1 lit. a tiret pierwsze – numer, za
pomocą którego podatnik jest zidentyfikowany na potrzeby podatku od
wartości dodanej, a w przypadku jego braku – numer, za pomocą którego ten
podatnik jest zidentyfikowany dla celów podatkowych w państwie
członkowskim, z którego towary są wysyłane lub transportowane;
3) w przypadku dostaw, o których mowa w pkt 1 lit. a tiret drugie – numer, za
pomocą którego podatnik jest zidentyfikowany na potrzeby podatku od
wartości dodanej, a w przypadku jego braku – numer, za pomocą którego ten
podatnik jest zidentyfikowany dla celów podatkowych w państwie
członkowskim, z którego towary są wysyłane lub transportowane, o ile jest
dostępny.
5. W przypadku gdy poza stałym miejscem prowadzenia działalności
gospodarczej w państwie członkowskim identyfikacji podatnik świadczący usługi
objęte procedurą unijną ma również inne stałe miejsce prowadzenia działalności
gospodarczej znajdujące się w innym państwie członkowskim, z którego
świadczone są te usługi, deklaracja VAT, oprócz informacji, o których mowa
w ust. 4, zawiera:
1) całkowitą wartość tych usług, wraz z jej podziałem na państwa członkowskie
konsumpcji – dla każdego państwa członkowskiego, w którym podatnik ma
stałe miejsce prowadzenia działalności gospodarczej;
2) numer, za pomocą którego podatnik jest zidentyfikowany na potrzeby podatku
od wartości dodanej, a w przypadku jego braku – numer, za pomocą którego
ten podatnik jest zidentyfikowany dla celów podatkowych w państwie
członkowskim, w którym ma takie miejsce.
5a. W przypadku stwierdzenia błędów w złożonej deklaracji VAT ich korekta
dokonywana jest w deklaracji VAT składanej za bieżący okres rozliczeniowy, nie
później jednak niż w ciągu 3 lat, licząc od dnia upływu terminu do złożenia
deklaracji VAT, w której stwierdzono błędy. W deklaracji VAT, w której dokonuje
się korekty, należy wskazać właściwe państwo członkowskie konsumpcji, okres
rozliczeniowy i kwotę VAT, w odniesieniu do której dokonywana jest korekta.
6. Kwoty w deklaracji VAT wyrażane są w euro.
7. W przypadku gdy płatności z tytułu dostaw towarów lub świadczenia usług
dokonywano w innych walutach niż euro, do ich przeliczenia na euro stosuje się
kurs wymiany opublikowany przez Europejski Bank Centralny w ostatnim dniu
danego okresu rozliczeniowego, a jeżeli nie zostanie opublikowany w tym dniu –
kurs wymiany opublikowany następnego dnia.
8. Podatnicy są obowiązani do wpłacania kwot VAT w euro, wskazując
deklarację VAT, której dotyczy wpłata, w terminie, o którym mowa w ust. 2, na
rachunek bankowy właściwego urzędu skarbowego. Przepis ust. 3 stosuje się
odpowiednio.