Art. 138g. 1. Podatnik, a w przypadku podatnika reprezentowanego przez
pośrednika – pośrednik, jest obowiązany składać, za pomocą środków komunikacji
elektronicznej, deklaracje VAT do właściwego urzędu skarbowego, niezależnie od
tego, czy sprzedaż na odległość towarów importowanych objęta procedurą importu
miała miejsce.
2. Deklaracje VAT składa się za okresy miesięczne, w terminie do końca
miesiąca następującego po każdym kolejnym miesiącu.
3. Termin, o którym mowa w ust. 2, upływa również, gdy ostatni dzień
terminu przypada na sobotę lub dzień ustawowo wolny od pracy.
4. Deklaracja VAT zawiera:
1) numer identyfikacyjny VAT, za pomocą którego podatnik jest
zidentyfikowany na potrzeby procedury importu zgodnie z art. 138e
ust. 7 pkt 1 i 2, a w przypadku podatnika, o którym mowa w art. 138b
ust. 1 pkt 2 – także indywidualny numer identyfikacyjny pośrednika,
o którym mowa w art. 138e ust. 7 pkt 3;
2) dla każdego państwa członkowskiego konsumpcji, w którym VAT jest
należny:
a) całkowitą wartość sprzedaży na odległość towarów importowanych,
pomniejszoną o kwotę VAT, w odniesieniu do której powstał obowiązek
podatkowy w okresie rozliczeniowym, za który jest składana deklaracja
VAT,
b) całkowitą kwotę należnego VAT przypadającą na sprzedaż na odległość
towarów importowanych, o której mowa w lit. a, wraz z jej podziałem na
kwoty odpowiadające poszczególnym stawkom VAT,
c) stawki VAT;
3) kwotę należnego VAT ogółem.
5. W przypadku stwierdzenia błędów w złożonej deklaracji VAT ich korekta
dokonywana jest w deklaracji VAT składanej za bieżący okres rozliczeniowy, nie
później jednak niż w ciągu 3 lat, licząc od dnia upływu terminu do złożenia
deklaracji VAT, w której stwierdzono błędy. W deklaracji VAT, w której dokonuje
się korekty, należy wskazać właściwe państwo członkowskie konsumpcji, okres
rozliczeniowy i kwotę VAT, w odniesieniu do której dokonywana jest korekta.
6. Kwoty w deklaracji VAT wyrażane są w euro.
7. W przypadku gdy płatności z tytułu sprzedaży na odległość towarów
importowanych dokonywano w innych walutach niż euro, do ich przeliczenia na
euro stosuje się kurs wymiany opublikowany przez Europejski Bank Centralny
w ostatnim dniu danego okresu rozliczeniowego, a jeżeli nie zostanie
opublikowany w tym dniu – kurs wymiany opublikowany następnego dnia.
8. Podatnik, a w przypadku podatnika reprezentowanego przez pośrednika –
pośrednik, jest obowiązany do wpłacania kwot VAT w euro, wskazując deklarację
VAT, której dotyczy wpłata, w terminie, o którym mowa w ust. 2, na rachunek
bankowy właściwego urzędu skarbowego. Przepis ust. 3 stosuje się odpowiednio.