Art. 133a. 1. W przypadku upływu terminu, o którym mowa
w art. 61 ust. 2 rozporządzenia 282/2011, oraz w przypadkach, o których mowa
w art. 61a ust. 1 rozporządzenia 282/2011, podmiot zagraniczny, dla którego
państwem członkowskim konsumpcji jest Rzeczpospolita Polska, składa korektę
deklaracji VAT drogą elektroniczną, za pomocą aplikacji informatycznej
udostępnionej na stronie podmiotowej urzędu obsługującego ministra właściwego
do spraw finansów publicznych, do Łódzkiego Urzędu Skarbowego.
2. Korekta, o której mowa w ust. 1, zawiera:
1) informacje o miejscu i powodach składania korekty;
2) dane podmiotu zagranicznego:
a) nazwę,
b) adres siedziby,
c) numer identyfikacyjny VAT nadany przez państwo członkowskie
identyfikacji na potrzeby procedury nieunijnej i kod tego państwa;
3) okres rozliczeniowy i kwotę VAT, w odniesieniu do której dokonywana jest
korekta;
4) w przypadku wystąpienia nadpłaty – informacje niezbędne do jej rozliczenia;
5) dane kontaktowe, w tym numer telefonu i adres poczty elektronicznej
podmiotu zagranicznego, a w przypadku ustanowienia pełnomocnika – dane
kontaktowe pełnomocnika.
3. Do kwot podlegających korekcie, o której mowa w ust. 1, przepisy
art. 133 ust. 5 i 6 stosuje się odpowiednio.
4. Podmiot zagraniczny jest obowiązany do wpłacenia kwoty VAT,
w odniesieniu do której dokonywana jest korekta, w euro na rachunek bankowy
Łódzkiego Urzędu Skarbowego.