Art. 96. 1. Podmioty, o których mowa w art. 15 i art. 15a, są obowiązane
przed dniem wykonania pierwszej czynności określonej w art. 5 złożyć
naczelnikowi urzędu skarbowego zgłoszenie rejestracyjne, z zastrzeżeniem ust. 3.
1a. Dostawca nieposiadający siedziby działalności gospodarczej na terytorium
kraju, dokonujący wewnątrzwspólnotowej sprzedaży towarów na odległość, które
w momencie rozpoczęcia wysyłki lub transportu znajdują się na terytorium kraju,
składa zgłoszenie rejestracyjne do naczelnika urzędu skarbowego przed dniem
dokonania dostawy.
2. W przypadku osób fizycznych, o których mowa w art. 15 ust. 4 i 5,
zgłoszenie rejestracyjne może być dokonane wyłącznie przez jedną z osób, na które
będą wystawiane faktury przy zakupie towarów i usług i które będą wystawiały
faktury przy sprzedaży produktów rolnych.
3. Podmioty wymienione w art. 15, u których sprzedaż jest zwolniona od
podatku na podstawie art. 113 ust. 1 i 9 lub wykonujące wyłącznie czynności
zwolnione od podatku na podstawie art. 43 ust. 1 lub przepisów wydanych na
podstawie art. 82 ust. 3, mogą złożyć zgłoszenie rejestracyjne.
3a. Przepisu ust. 1 nie stosuje się do podatników, którzy ustanowili
przedstawiciela podatkowego, o którym mowa w art. 18d ust. 1.
3b. W przypadku grupy VAT przedstawiciel grupy VAT składa zgłoszenie
rejestracyjne, o którym mowa w ust. 1, do naczelnika urzędu skarbowego
właściwego dla tego przedstawiciela, wraz z umową o utworzeniu grupy VAT.
3c. W przypadku gdy podmioty, o których mowa w ust. 3, zamierzają
skorzystać ze zwolnienia, o którym mowa w art. 113b ust. 1, i dotychczas nie
zostały zarejestrowane jako „podatnik VAT zwolniony”, są obowiązane złożyć
zgłoszenie rejestracyjne przed złożeniem powiadomienia, o którym mowa
w art. 113b ust. 2.
3d. Przepisu ust. 1 nie stosuje się do podatnika, o którym mowa w art. 113a
ust. 1.
4. Naczelnik urzędu skarbowego, po weryfikacji danych podanych
w zgłoszeniu rejestracyjnym, rejestruje podatnika jako:
1) „podatnika VAT czynnego”,
2) „podatnika VAT zwolnionego” – w przypadku podatnika, o którym mowa w:
a) ust. 3 i 3c,
b) art. 113a ust. 1, jeżeli złożył zawiadomienie w celu rejestracji jako
podatnik VAT UE
– i na jego wniosek potwierdza to zarejestrowanie.
4a. Naczelnik urzędu skarbowego nie dokonuje rejestracji podmiotu jako
podatnika VAT bez konieczności zawiadamiania podmiotu, jeżeli:
1) dane podane w zgłoszeniu rejestracyjnym są niezgodne z prawdą lub
2) podmiot ten nie istnieje, lub
3) mimo podjętych udokumentowanych prób nie ma możliwości skontaktowania
się z tym podmiotem albo jego pełnomocnikiem, lub
4) podmiot albo jego pełnomocnik nie stawia się na wezwania naczelnika urzędu
skarbowego, lub
5) z posiadanych informacji wynika, że podatnik może prowadzić działania z
zamiarem wykorzystania działalności banków w rozumieniu art. 119zg pkt 1
Ordynacji podatkowej lub spółdzielczych kas oszczędnościowo-kredytowych
do celów mających związek z wyłudzeniami skarbowymi w rozumieniu art.
119zg pkt 9 Ordynacji podatkowej, lub
6) wobec tego podmiotu sąd orzekł, na podstawie odrębnych przepisów, zakaz
prowadzenia działalności gospodarczej.
4b. W przypadku zarejestrowania podatnika, którego zgłoszenie rejestracyjne
zostało złożone przez pełnomocnika, pełnomocnik odpowiada solidarnie wraz z
zarejestrowanym podatnikiem do kwoty 500 000 zł za zaległości podatkowe
podatnika powstałe z tytułu czynności wykonanych w ciągu 6 miesięcy od dnia
zarejestrowania podatnika jako podatnika VAT czynnego.
4c. Przepisu ust. 4b nie stosuje się, jeżeli powstanie zaległości podatkowych
nie wiązało się z uczestnictwem podatnika w nierzetelnym rozliczaniu podatku w
celu odniesienia korzyści majątkowej.
4d. Naczelnik urzędu skarbowego nie dokonuje rejestracji grupy VAT jako
podatnika VAT, jeżeli nie są spełnione warunki uznania grupy VAT za podatnika,
i zawiadamia o braku rejestracji przedstawiciela grupy VAT.
5. Jeżeli podmioty, o których mowa w ust. 3, rozpoczną dokonywanie
sprzedaży opodatkowanej, utracą zwolnienie od podatku lub zrezygnują z tego
zwolnienia, obowiązane są do złożenia zgłoszenia rejestracyjnego, o którym mowa
w ust. 1, a w przypadku podatników zarejestrowanych jako podatnicy VAT
zwolnieni – do aktualizacji tego zgłoszenia, w terminach:
1) przed dniem dokonania pierwszej sprzedaży towaru lub usługi, innych niż
zwolnione od podatku na podstawie art. 43 ust. 1 pkt 2, 2a i 4–41 lub
przepisów wydanych na podstawie art. 82 ust. 3, w przypadku rozpoczęcia
dokonywania tej sprzedaży;
2) przed dniem, w którym podatnik traci prawo do zwolnienia, o którym mowa
w art. 113 ust. 1 i 9, w przypadku utraty tego prawa;
3) przed początkiem miesiąca, w którym podatnik rezygnuje ze zwolnienia,
o którym mowa w art. 43 ust. 1 pkt 3 oraz art. 113 ust. 1 i 9, w przypadku
rezygnacji z tego zwolnienia, z zastrzeżeniem pkt 4;
4) przed dniem wykonania pierwszej czynności określonej w art. 5, w przypadku
rezygnacji ze zwolnienia, o którym mowa w art. 113 ust. 9, od pierwszej
wykonanej czynności.
Przepis ust. 4 stosuje się odpowiednio.
5a. Jeżeli podatnik utraci prawo do zwolnienia, o którym mowa w art. 113a
ust. 1, lub zrezygnuje z tego zwolnienia, jest obowiązany do złożenia zgłoszenia
rejestracyjnego:
1) przed dniem, w którym traci prawo do tego zwolnienia – w przypadku utraty
tego prawa,
2) przed początkiem miesiąca, od którego rezygnacja ze zwolnienia jest
skuteczna zgodnie z art. 113a ust. 6 – w przypadku kontynuowania
wykonywania czynności określonych w art. 5
– przy czym przepis ust. 4 stosuje się odpowiednio.
6. Jeżeli podatnik zarejestrowany jako podatnik VAT zaprzestał
wykonywania czynności podlegającej opodatkowaniu, jest on obowiązany zgłosić
zaprzestanie działalności naczelnikowi urzędu skarbowego; zgłoszenie to stanowi
dla naczelnika urzędu skarbowego podstawę do wykreślenia podatnika z rejestru
jako podatnika VAT.
7. W przypadku śmierci podatnika naczelnik urzędu skarbowego wykreśla z
urzędu podatnika z rejestru jako podatnika VAT.
7b. Naczelnik urzędu skarbowego wykreśla z urzędu podatnika, o którym
mowa w art. 15 ust. 1a, z rejestru jako podatnika VAT w przypadku:
1) zaprzestania przez osobę, która dokonała zgłoszenia, o którym mowa w art.
12 ust. 1c ustawy z dnia 13 października 1995 r. o zasadach ewidencji i
identyfikacji podatników i płatników, prowadzenia przedsiębiorstwa w
spadku pod firmą zmarłego przedsiębiorcy albo
2) wygaśnięcia uprawnienia do powołania zarządcy sukcesyjnego – w przypadku
gdy zarząd sukcesyjny nie został ustanowiony i dokonano zgłoszenia, o
którym mowa w art. 12 ust. 1c ustawy z dnia 13 października 1995 r. o
zasadach ewidencji i identyfikacji podatników i płatników, albo
3) zaprzestania pełnienia funkcji przez zarządcę sukcesyjnego, albo
4) wygaśnięcia zarządu sukcesyjnego.
7ba. Z chwilą rejestracji grupy VAT jako podatnika naczelnik urzędu
skarbowego, z urzędu, wykreśla z rejestru jako podatnika VAT członka grupy
VAT.
7bb. Naczelnik urzędu skarbowego z urzędu wykreśla z rejestru jako
podatnika VAT grupę VAT, która utraciła status podatnika, i zawiadamia
o wykreśleniu przedstawiciela grupy VAT.
7bc. Naczelnik urzędu skarbowego wykreśla, z urzędu, podatnika, o którym
mowa w art. 113a ust. 1, z rejestru jako podatnika VAT czynnego po uzyskaniu
informacji o zidentyfikowaniu go za pomocą indywidualnego numeru
identyfikacyjnego, o którym mowa w art. 113a ust. 2 pkt 2, i zawiadamia go o tym
wykreśleniu. W przypadku gdy podatnik ten podlegał zarejestrowaniu jako
podatnik VAT UE, naczelnik urzędu skarbowego pozostawia go w rejestrze,
nadając mu status „podatnika VAT zwolnionego”. Przepisu ust. 12 nie stosuje się.
7c. Osoba, która dokonała zgłoszenia, o którym mowa w art. 12 ust. 1c ustawy
z dnia 13 października 1995 r. o zasadach ewidencji i identyfikacji podatników i
płatników, a w przypadku jej śmierci, ograniczenia lub utraty zdolności do
czynności prawnych – osoby, o których mowa w art. 14 ustawy o zarządzie
sukcesyjnym, dokonujące czynności, o których mowa w art. 13 tej ustawy, są
obowiązane do poinformowania naczelnika urzędu skarbowego o zaistnieniu
zdarzeń, o których mowa w ust. 7b pkt 1 i 2, niezwłocznie, nie później niż w
terminie 7 dni od dnia wystąpienia tych zdarzeń.
7d. Zarządca sukcesyjny, a w przypadku gdy zarządca sukcesyjny przestał
pełnić swą funkcję przed wygaśnięciem zarządu sukcesyjnego – osoby, o których
mowa w art. 14 ustawy o zarządzie sukcesyjnym, dokonujące czynności, o których
mowa w art. 13 tej ustawy, są obowiązani do poinformowania naczelnika urzędu
skarbowego o zaistnieniu zdarzeń, o których mowa w ust. 7b pkt 3 i 4,
niezwłocznie, nie później niż w terminie 7 dni od dnia wystąpienia tych zdarzeń.
8. W przypadku gdy zaprzestanie wykonywania czynności podlegających
opodatkowaniu nie zostało zgłoszone zgodnie z ust. 6, naczelnik urzędu
skarbowego wykreśla z urzędu podatnika z rejestru jako podatnika VAT.
8a. Przepisu ust. 7 nie stosuje się w przypadku śmierci podatnika, gdy
właściwy naczelnik urzędu skarbowego otrzymał z Centralnej Ewidencji i
Informacji o Działalności Gospodarczej:
1) dane zarządcy sukcesyjnego, o którym mowa w art. 9 ust. 1 ustawy o zarządzie
sukcesyjnym,
2) informacje o zmianach danych, o których mowa w pkt 1
– na podstawie art. 22 ust. 2 ustawy z dnia 6 marca 2018 r. o Centralnej Ewidencji
i Informacji o Działalności Gospodarczej i Punkcie Informacji dla Przedsiębiorcy
(Dz. U. z 2022 r. poz. 541 oraz z 2024 r. poz. 1841).
8b. Właściwy naczelnik urzędu skarbowego przywraca zarejestrowanie
podatnika, o którym mowa w ust. 7 lub art. 15 ust. 1a, w przypadkach, o których
mowa w ust. 7b pkt 1 i 3, jako podatnika VAT ze statusem takim, jaki posiadał
przed dniem wykreślenia, bez konieczności składania zgłoszenia rejestracyjnego w
przypadku:
1) dokonania zgłoszenia, o którym mowa w art. 12 ust. 1c ustawy z dnia 13
października 1995 r. o zasadach ewidencji i identyfikacji podatników i
płatników, w tym ponownego dokonania tego zgłoszenia,
2) gdy zarządca sukcesyjny poinformuje o ustanowieniu zarządu sukcesyjnego,
3) gdy po wykreśleniu podatnika, zgodnie z ust. 7b pkt 3, zarządca sukcesyjny
poinformuje o jego powołaniu
– pod warunkiem złożenia niezwłocznie brakujących deklaracji za okresy
poprzedzające okres, w którym dokonano zgłoszenia lub złożono informację,
zgodnie z pkt 1–3.
9. Naczelnik urzędu skarbowego wykreśla z urzędu podatnika z rejestru jako
podatnika VAT bez konieczności zawiadamiania o tym podatnika, jeżeli:
1) podatnik nie istnieje lub
2) mimo podjętych udokumentowanych prób nie ma możliwości skontaktowania
się z podatnikiem albo jego pełnomocnikiem, lub
3) dane podane w zgłoszeniu rejestracyjnym okażą się niezgodne z prawdą, lub
4) podatnik albo jego pełnomocnik nie stawia się na wezwania naczelnika urzędu
skarbowego, naczelnika urzędu celno-skarbowego, dyrektora izby
administracji skarbowej lub Szefa Krajowej Administracji Skarbowej, lub
5) posiadane informacje wskazują na prowadzenie przez podatnika działań z
zamiarem wykorzystania działalności banków w rozumieniu art. 119zg pkt 1
Ordynacji podatkowej lub spółdzielczych kas oszczędnościowo-kredytowych
do celów mających związek z wyłudzeniami skarbowymi w rozumieniu art.
119zg pkt 9 Ordynacji podatkowej, lub
6) wobec tego podatnika sąd orzekł, na podstawie odrębnych przepisów, zakaz
prowadzenia działalności gospodarczej.
9a. Wykreśleniu z urzędu z rejestru jako podatnik VAT podlega także
podatnik, który:
1) zawiesił wykonywanie działalności gospodarczej na podstawie przepisów
dotyczących zawieszenia wykonywania działalności gospodarczej na okres co
najmniej 6 kolejnych miesięcy lub
2) będąc obowiązanym do złożenia deklaracji, o której mowa w art. 99 ust. 1, 2
lub 3, nie złożył takich deklaracji za 3 kolejne miesiące lub takiej deklaracji
za kwartał, lub
3) składał przez 6 kolejnych miesięcy lub 2 kolejne kwartały deklaracje, o
których mowa w art. 99 ust. 1, 2 lub 3, w których nie wykazał sprzedaży,
nabycia towarów lub usług ani importu towarów z kwotami podatku do
odliczenia, lub
4) wystawiał faktury lub faktury korygujące, dokumentujące czynności, które nie
zostały dokonane, lub
5) prowadząc działalność gospodarczą wiedział lub miał uzasadnione podstawy
do tego, aby przypuszczać, że dostawcy lub nabywcy biorący udział pośrednio
lub bezpośrednio w dostawie tego samego towaru lub usługi uczestniczą
w nierzetelnym rozliczaniu podatku w celu odniesienia korzyści majątkowej
– z zastrzeżeniem ust. 9b–9f.
9b. Jeżeli podatnik, o którym mowa w ust. 9a pkt 1, w okresie zawieszenia
działalności gospodarczej będzie wykonywał czynności, o których mowa w art. 5
ust. 1, jest on obowiązany przed dniem:
1) zawieszenia działalności gospodarczej albo
2) rozpoczęcia wykonywania takich czynności w okresie zawieszenia
działalności gospodarczej
– zawiadomić o tym właściwego naczelnika urzędu skarbowego, wskazując okres,
w którym będzie wykonywał te czynności.
9c. W przypadku złożenia zawiadomienia, o którym mowa w ust. 9b,
naczelnik urzędu skarbowego nie wykreśla podatnika z rejestru albo przywraca
zarejestrowanie podatnika jako podatnika VAT na okres wskazany w
zawiadomieniu. Jeżeli okres wskazany w zawiadomieniu jest krótszy od okresu
zawieszenia działalności gospodarczej, przepis ust. 9a pkt 1 stosuje się
odpowiednio.
9d. Przepis ust. 9a pkt 2 nie ma zastosowania, w przypadku gdy w wyniku
wezwania przez właściwego dla podatnika naczelnika urzędu skarbowego podatnik
udowodni, że prowadzi opodatkowaną działalność gospodarczą oraz złoży
niezwłocznie brakujące deklaracje.
9e. Przepis ust. 9a pkt 3 nie ma zastosowania, w przypadku gdy niewykazanie
sprzedaży, nabycia towarów lub usług ani importu towarów z kwotami podatku do
odliczenia wynikało, zgodnie z wyjaśnieniami podatnika, ze specyfiki prowadzonej
działalności gospodarczej.
9f. Przepis ust. 9a pkt 4 nie ma zastosowania, w przypadku gdy wystawienie
faktury lub faktury korygującej było wynikiem pomyłki lub nastąpiło bez wiedzy
podatnika.
9g. Podatnik, o którym mowa w ust. 9a pkt 1, zostaje zarejestrowany bez
konieczności składania zgłoszenia rejestracyjnego ponownie jako podatnik VAT z
dniem wznowienia wykonywania działalności gospodarczej, ze statusem takim,
jaki posiadał przed dniem zawieszenia tej działalności.
9h. Naczelnik urzędu skarbowego, na wniosek podmiotu, o którym mowa w
ust. 9 pkt 1–4 i ust. 9a pkt 2, złożony w terminie 2 miesięcy od dnia wykreślenia z
rejestru jako podatnika VAT, przywraca zarejestrowanie podmiotu jako podatnika
VAT czynnego bez konieczności składania zgłoszenia rejestracyjnego, jeżeli
podatnik udowodni, że prowadzi opodatkowaną działalność gospodarczą, a w
przypadku nieskładania deklaracji pomimo takiego obowiązku – jeżeli najpóźniej
wraz ze złożeniem wniosku o przywrócenie zarejestrowania złoży brakujące
deklaracje.
9ha. Przepis ust. 9h stosuje się odpowiednio w przypadku, w którym w
złożonych deklaracjach nie została wykazana sprzedaż, nabycie towarów lub usług
ani import towarów z kwotami podatku do odliczenia, i okoliczność ta wynika,
zgodnie z wyjaśnieniami podatnika, ze specyfiki prowadzonej działalności
gospodarczej.
9i. Naczelnik urzędu skarbowego przywraca zarejestrowanie podatnika, o
którym mowa w ust. 9a pkt 4, bez konieczności składania zgłoszenia
rejestracyjnego, jako podatnika VAT ze statusem takim, jaki posiadał przed dniem
wykreślenia, jeżeli podatnik wykaże, że prowadzi działalność gospodarczą, a
wystawienie faktury lub faktury korygującej, o których mowa w ust. 9a pkt 4, było
wynikiem pomyłki lub nastąpiło bez wiedzy podatnika.
9j. Naczelnik urzędu skarbowego przywraca zarejestrowanie podatnika, o
którym mowa w ust. 9 pkt 5, jako podatnika VAT czynnego bez konieczności
składania zgłoszenia rejestracyjnego, jeżeli podatnik udowodni, że prowadzone
przez niego działania nie są realizowane z zamiarem, o którym mowa w ust. 9 pkt
5, albo wyjdą na jaw inne okoliczności lub dowody, z których wynikał brak tego
zamiaru.
9k. W momencie wykreślenia z rejestru grupy VAT naczelnik urzędu
skarbowego przywraca zarejestrowanie członka tej grupy VAT jako podatnika
VAT ze statusem takim, jaki posiadał przed dniem wykreślenia, bez konieczności
składania zgłoszenia rejestracyjnego.
10. Podatnicy zarejestrowani jako podatnicy VAT czynni, u których następnie
sprzedaż została zwolniona od podatku na podstawie art. 113 ust. 1 lub którzy
następnie zgłosili, że będą wykonywać wyłącznie czynności zwolnione od podatku
na podstawie art. 43, pozostają w rejestrze jako podatnicy VAT zwolnieni.
10a. Przepis ust. 10 stosuje się odpowiednio, jeżeli w składanych przez 6
kolejnych miesięcy lub 2 kolejne kwartały deklaracjach, o których mowa w art. 99
ust. 1, 2 lub 3, podatnik wykazał wyłącznie sprzedaż zwolnioną od podatku.
10b. Przepisu ust. 10 nie stosuje się, jeżeli ze złożonych wyjaśnień w związku
z okolicznościami wskazanymi w ust. 10a wynika, że brak wykazanej w
deklaracjach sprzedaży innej niż zwolniona od podatku związany jest ze specyfiką
prowadzonej działalności gospodarczej, a nie z zaprzestaniem wykonywania
sprzedaży innej niż zwolniona od podatku.
10c. Naczelnik urzędu skarbowego przywraca zarejestrowanie podatnika jako
podatnika VAT czynnego, bez konieczności składania zgłoszenia rejestracyjnego,
jeżeli podatnik wykaże, że brak wykazanej w deklaracjach sprzedaży innej niż
zwolniona od podatku związany jest ze specyfiką prowadzonej działalności
gospodarczej, a nie z zaprzestaniem wykonywania sprzedaży innej niż zwolniona
od podatku.
12. Jeżeli dane zawarte w zgłoszeniu rejestracyjnym ulegną zmianie, podatnik
jest obowiązany zgłosić zmianę do naczelnika urzędu skarbowego w terminie 7 dni,
licząc od dnia, w którym nastąpiła zmiana. Obowiązek ten nie dotyczy
przypadków, gdy następuje wyłącznie zmiana danych objętych obowiązkiem
aktualizacji na podstawie ustawy z dnia 13 października 1995 r. o zasadach
ewidencji i identyfikacji podatników i płatników. Zdanie drugie nie ma
zastosowania w przypadku, gdy zgłaszana zmiana powoduje zmianę właściwości
organu podatkowego.
12a. W przypadku podatnika, o którym mowa w art. 15 ust. 1a, obowiązki
określone w ust. 5 i 12 wykonuje zarządca sukcesyjny. W okresie od otwarcia
spadku do dnia ustanowienia zarządu sukcesyjnego albo wygaśnięcia uprawnienia
do powołania zarządcy sukcesyjnego, a także w okresie od dnia, w którym zarządca
sukcesyjny przestał pełnić tę funkcję, do dnia powołania kolejnego zarządcy
sukcesyjnego albo wygaśnięcia zarządu sukcesyjnego obowiązek aktualizowania
danych za przedsiębiorstwo w spadku wykonują osoby, o których mowa w art. 14
ustawy o zarządzie sukcesyjnym, dokonujące czynności, o których mowa w art. 13
tej ustawy.
13. Na wniosek zainteresowanego naczelnik urzędu skarbowego jest
obowiązany potwierdzić, czy podatnik jest zarejestrowany jako podatnik VAT
czynny lub zwolniony. Zainteresowanym może być zarówno sam podatnik, jak
i osoba trzecia mająca interes prawny w złożeniu wniosku.
14. Na wniosek podatnika świadczącego usługi międzynarodowego przewozu
drogowego, polegającego na okazjonalnym przewozie osób autobusami
zarejestrowanymi na terytorium państwa członkowskiego innym niż terytorium
kraju, posiadającego siedzibę działalności gospodarczej lub stałe miejsce
prowadzenia działalności gospodarczej, z którego świadczy te usługi, na terytorium
państwa członkowskiego innym niż terytorium kraju, a w przypadku braku takiej
siedziby działalności gospodarczej lub stałego miejsca prowadzenia działalności
gospodarczej posiadającego stałe miejsce zamieszkania albo zwykłe miejsce
pobytu na terytorium państwa członkowskiego innym niż terytorium kraju,
naczelnik urzędu skarbowego jest obowiązany do wydania kopii potwierdzenia
zarejestrowania podatnika jako podatnika VAT czynnego w liczbie wskazanej we
wniosku.