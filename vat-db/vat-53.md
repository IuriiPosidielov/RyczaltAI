Art. 53. 1. Zwalnia się od podatku import, z zastrzeżeniem ust. 3–5, środków
trwałych i innego wyposażenia, należących do przedsiębiorcy wykonującego
w celach zarobkowych i na własny rachunek działalność gospodarczą, który
zaprzestał prowadzenia tej działalności na terytorium państwa trzeciego i zamierza
wykonywać podobną działalność na terytorium kraju, jeżeli łącznie są spełnione
następujące warunki:
1) środki trwałe i inne wyposażenie były używane przez przedsiębiorcę
w miejscu poprzedniego wykonywania działalności przez okres co najmniej
12 miesięcy przed dniem zaprzestania działalności przedsiębiorstwa na
terytorium państwa trzeciego;
2) środki trwałe i inne wyposażenie są przeznaczone na terytorium kraju do
takiego samego celu, w jakim były używane na terytorium państwa trzeciego;
3) rodzaj i ilość przywożonych rzeczy odpowiadają rodzajowi i skali
działalności prowadzonej przez przedsiębiorcę.
2. W przypadku korzystania ze zwolnienia od podatku, o którym mowa
w ust. 1, przez właściciela gospodarstwa rolnego zwolniony od podatku jest także
import żywego inwentarza.
3. Zwolnienia od podatku nie stosuje się w przypadku zaprzestania
działalności w związku z połączeniem się przedsiębiorców lub nabyciem albo
przejęciem w posiadanie przez przedsiębiorcę krajowego zorganizowanej części
mienia przedsiębiorcy zagranicznego, jeżeli nie powoduje to rozpoczęcia
prowadzenia nowej działalności.
4. Zwolnienia od podatku nie stosuje się również do:
1) środków transportu, które nie służą do wykonywania działalności
gospodarczej;
2) towarów przeznaczonych do spożycia przez ludzi lub zwierzęta;
3) paliwa;
4) zapasów surowców, półproduktów i wyrobów gotowych;
5) inwentarza żywego stanowiącego własność przedsiębiorcy, który prowadzi
działalność w zakresie obrotu zwierzętami hodowlanymi.
5. Środki trwałe i inne wyposażenie podlegają zwolnieniu od podatku, jeżeli
zostały zgłoszone do procedury dopuszczenia do obrotu przed upływem
12 miesięcy, licząc od dnia zaprzestania działalności przedsiębiorstwa na
terytorium państwa trzeciego.
6. Środki trwałe i inne wyposażenie, zwolnione od podatku, przez
12 miesięcy, licząc od dnia zgłoszenia do procedury dopuszczenia do obrotu, nie
mogą zostać oddane jako zabezpieczenie, sprzedane, wynajęte, użyczone,
wydzierżawione lub w inny sposób odstąpione odpłatnie lub nieodpłatnie bez
uprzedniego poinformowania o tym organu celnego. W odniesieniu do
wypożyczania lub przekazania okres ten może być w uzasadnionych przypadkach
wydłużony do 36 miesięcy przez naczelnika urzędu skarbowego.
7. W przypadku sprzedaży lub przeniesienia prawa własności w inny sposób,
wynajmu, użyczenia, wydzierżawienia lub innego odstąpienia rzeczy zwolnionych
od podatku na podstawie ust. 1 i 2, dokonanych przed upływem okresu, o którym
mowa w ust. 6, rzeczy te są opodatkowane podatkiem według stawek
obowiązujących w dniu tego odstąpienia, z uwzględnieniem wartości celnej
ustalonej dla tego dnia przez organ celny.
8. Do osób wykonujących wolne zawody, które uzyskały prawo do
wykonywania takich zawodów na terytorium kraju, oraz do osób prawnych
nieprowadzących działalności gospodarczej, które przenoszą swoją działalność
z terytorium państwa trzeciego na terytorium kraju, ust. 1–7 stosuje się
odpowiednio.