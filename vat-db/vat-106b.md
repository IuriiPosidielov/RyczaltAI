Art. 106b. 1. Podatnik jest obowiązany wystawić fakturę dokumentującą:
1) sprzedaż, a także dostawę towarów i świadczenie usług, o których mowa
w art. 106a pkt 2, dokonywane przez niego na rzecz innego podatnika
podatku, podatku od wartości dodanej lub podatku o podobnym charakterze
lub na rzecz osoby prawnej niebędącej podatnikiem;
2) wewnątrzwspólnotową sprzedaż towarów na odległość, chyba że podatnik
korzysta z procedury szczególnej, o której mowa w dziale XII w rozdziale 6a;
3) wewnątrzwspólnotową dostawę towarów na rzecz podmiotu innego niż
wskazany w pkt 1;
4) otrzymanie przez niego całości lub części zapłaty przed dokonaniem
czynności, o których mowa w pkt 1 i 2, z wyjątkiem przypadku, gdy zapłata
dotyczy:
a) wewnątrzwspólnotowej dostawy towarów,
b) czynności, dla których obowiązek podatkowy powstaje zgodnie
z art. 19a ust. 5 pkt 4,
c) dostaw towarów, dla których obowiązek podatkowy powstaje zgodnie
z art. 19a ust. 1b.
1a. Podatnik nie jest obowiązany do wystawienia faktury, o której mowa
w ust. 1 pkt 4, jeżeli całość lub część zapłaty, o której mowa w tym przepisie,
otrzymał w tym samym miesiącu, w którym dokonał czynności, na poczet których
otrzymał całość lub część tej zapłaty.
1b. Przepisu ust. 1a nie stosuje się w przypadkach, dla których terminy
wystawienia faktury określone są w art. 106i ust. 3–8.
2. Podatnik nie jest obowiązany do wystawienia faktury w odniesieniu do
sprzedaży zwolnionej od podatku na podstawie art. 43 ust. 1, art. 113 ust. 1 i 9, art.
113a ust. 1 lub przepisów wydanych na podstawie art. 82 ust. 3.
3. Na żądanie nabywcy towaru lub usługi podatnik jest obowiązany wystawić
fakturę dokumentującą:
1) czynności, o których mowa w ust. 1 pkt 1, jeżeli obowiązek wystawienia
faktury nie wynika z ust. 1, z wyjątkiem:
a) czynności, o których mowa w art. 19a ust. 5 pkt 4,
b) czynności, o których mowa w art. 106a pkt 3 i 4,
1a) otrzymanie całości lub części zapłaty przed wykonaniem czynności, o których
mowa w ust. 1 pkt 1, jeżeli obowiązek wystawienia faktury nie wynika
z ust. 1, z wyjątkiem:
a) przypadku, gdy zapłata dotyczy czynności, o których mowa w art. 19a
ust. 1b i ust. 5 pkt 4 oraz art. 106a pkt 3 i 4,
b) wewnątrzwspólnotowej dostawy towarów,
2) sprzedaż zwolnioną, o której mowa w ust. 2, z zastrzeżeniem art. 117 pkt 1
i art. 118
– jeżeli żądanie jej wystawienia zostało zgłoszone w terminie 3 miesięcy, licząc od
końca miesiąca, w którym dostarczono towar lub wykonano usługę bądź otrzymano
całość lub część zapłaty.
4a. Podatnik korzystający z procedur szczególnych, o których mowa w dziale
XII w rozdziałach 6a, 7 i 9, może wystawić fakturę dokumentującą czynności, o
których mowa w art. 106a pkt 3 i 4.
5. W przypadku sprzedaży zaewidencjonowanej przy zastosowaniu kasy
rejestrującej potwierdzonej paragonem fiskalnym fakturę na rzecz podatnika
podatku lub podatku od wartości dodanej wystawia się wyłącznie, jeżeli paragon
potwierdzający dokonanie tej sprzedaży zawiera numer, za pomocą którego
nabywca towarów lub usług jest zidentyfikowany na potrzeby podatku lub podatku
od wartości dodanej.
6. W przypadku stwierdzenia, że podatnik wystawił fakturę z naruszeniem ust.
5, organ podatkowy ustala temu podatnikowi dodatkowe zobowiązanie podatkowe
w wysokości odpowiadającej 100 % kwoty podatku wykazanego na tej fakturze. W
stosunku do osób fizycznych, które za ten sam czyn ponoszą odpowiedzialność za
wykroczenie skarbowe albo za przestępstwo skarbowe, dodatkowego zobowiązania
podatkowego nie ustala się.
7. Przepisów ust. 5 i 6 nie stosuje się do podatników świadczących usługi
taksówek osobowych, z wyłączeniem wynajmu samochodów osobowych z
kierowcą (PKWiU 49.32.11.0).