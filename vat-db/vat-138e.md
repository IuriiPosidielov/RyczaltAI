Art. 138e. 1. Podatnik, o którym mowa w art. 138b ust. 1, może złożyć
zgłoszenie informujące o zamiarze skorzystania z procedury importu w państwie
członkowskim identyfikacji.
2. W imieniu podatnika, o którym mowa w art. 138b ust. 1 pkt 2, zgłoszenia
dokonuje ustanowiony przez podatnika pośrednik.
3. Podatnik, który zamierza działać w charakterze pośrednika na rzecz
podatnika, o którym mowa w art. 138b ust. 1 pkt 2, składa zgłoszenie informujące
o zamiarze działania w takim charakterze w państwie członkowskim identyfikacji.
4. Podatnik, dla którego państwem członkowskim identyfikacji jest państwo,
o którym mowa w art. 138a pkt 5 lit. b tiret trzecie, a także pośrednik, dla którego
państwem członkowskim identyfikacji jest państwo, o którym mowa w art. 138a
pkt 5 lit. c tiret trzecie, nie może zmienić tego państwa wcześniej niż po upływie
dwóch kolejnych lat, licząc od końca roku podatkowego, w którym rozpoczął
korzystanie z procedury importu.
5. W przypadku gdy państwem członkowskim identyfikacji jest
Rzeczpospolita Polska, zgłoszenia dokonuje się za pomocą środków komunikacji
elektronicznej do właściwego naczelnika urzędu skarbowego.
6. W przypadku gdy państwem członkowskim identyfikacji jest
Rzeczpospolita Polska:
1) zgłoszenie dokonywane przez podatnika, o którym mowa w art. 138b
ust. 1 pkt 1 i 3, zawiera:
a) nazwę podatnika,
b) adres podatnika wraz z kodem pocztowym,
c) adres poczty elektronicznej podatnika,
d) adresy stron internetowych należących do podatnika,
e) numer identyfikacji podatkowej podatnika przyznany
w Rzeczypospolitej Polskiej lub numer identyfikacji podatkowej
podatnika przyznany w innym państwie siedziby działalności
gospodarczej lub stałego miejsca prowadzenia działalności
gospodarczej, jeżeli jest tam nadawany;
2) zgłoszenie podatnika, o którym mowa w art. 138b ust. 1 pkt 2, dokonywane
przez pośrednika zawiera:
a) nazwę podatnika,
b) adres podatnika wraz z kodem pocztowym,
c) adres poczty elektronicznej podatnika,
d) adresy stron internetowych należących do podatnika,
e) numer identyfikacji podatkowej podatnika przyznany
w Rzeczypospolitej Polskiej lub numer identyfikacji podatkowej
podatnika przyznany w innym państwie siedziby działalności
gospodarczej lub stałego miejsca prowadzenia działalności
gospodarczej, jeżeli jest tam nadawany,
f) indywidualny numer identyfikacyjny na potrzeby działania jako
pośrednik, nadany pośrednikowi zgodnie z ust. 7 pkt 3;
3) zgłoszenie pośrednika, o którym mowa w ust. 3, zawiera:
a) nazwę pośrednika,
b) adres pośrednika wraz z kodem pocztowym,
c) adres poczty elektronicznej pośrednika,
d) numer identyfikacji podatkowej pośrednika przyznany
w Rzeczypospolitej Polskiej.
7. Właściwy naczelnik urzędu skarbowego, potwierdzając zgłoszenie,
o którym mowa w ust. 6:
1) pkt 1, nadaje podatnikowi numer identyfikacyjny VAT na potrzeby
korzystania z procedury importu;
2) pkt 2, nadaje pośrednikowi, dla każdego podatnika, dla którego został
wyznaczony, numer identyfikacyjny VAT na potrzeby korzystania
z procedury importu;
3) pkt 3, nadaje pośrednikowi indywidualny numer identyfikacyjny na potrzeby
działania jako pośrednik, w imieniu i na rzecz podatników korzystających
z procedury importu.
8. Numery identyfikacyjne, o których mowa w ust. 7, są nadawane
z wykorzystaniem środków komunikacji elektronicznej.
9. Numery identyfikacyjne, o których mowa w ust. 7, są stosowane wyłącznie
do celów procedury importu.
10. W przypadku gdy podatnik nie spełnia warunków do korzystania
z procedury importu, właściwy naczelnik urzędu skarbowego wydaje
postanowienie o odmowie przyjęcia zgłoszenia, na które służy zażalenie. Podatnik,
a w przypadku podatnika reprezentowanego przez pośrednika – pośrednik, jest
powiadamiany o wydaniu postanowienia również za pomocą środków komunikacji
elektronicznej.
11. W przypadku gdy pośrednik nie spełnia warunków do działania
w charakterze pośrednika, właściwy naczelnik urzędu skarbowego wydaje
postanowienie o odmowie przyjęcia zgłoszenia, na które służy zażalenie. Pośrednik
jest powiadamiany o wydaniu postanowienia również za pomocą środków
komunikacji elektronicznej.
12. Podatnik, a w przypadku podatnika reprezentowanego przez pośrednika –
pośrednik, jest obowiązany do zawiadomienia właściwego naczelnika urzędu
skarbowego, za pomocą środków komunikacji elektronicznej, o:
1) zmianach danych objętych zgłoszeniami, o których mowa w ust. 6,
z wyjątkiem tych, których aktualizacji podatnik dokonał na podstawie
art. 96 ust. 12 lub na podstawie przepisów ustawy z dnia 13 października
1995 r. o zasadach ewidencji i identyfikacji podatników i płatników,
2) zmianach działalności objętej procedurą importu, w wyniku których podatnik
przestał spełniać warunki do korzystania z niej,
3) zaprzestaniu przez podatnika dokonywania sprzedaży na odległość towarów
importowanych objętych procedurą importu
– nie później niż do 10. dnia miesiąca następującego po miesiącu, w którym
wystąpiła okoliczność wymagająca zawiadomienia.
13. W przypadku gdy:
1) podatnik, a w przypadku podatnika reprezentowanego przez pośrednika –
pośrednik, zawiadomi właściwego naczelnika urzędu skarbowego
o zaprzestaniu dokonywania przez podatnika sprzedaży na odległość towarów
importowanych objętych procedurą importu lub
2) podatnik nie istnieje lub mimo udokumentowanych prób nie ma możliwości
skontaktowania się z nim, albo przez okres dwóch kolejnych lat podatnik nie
dokonuje sprzedaży na odległość towarów importowanych objętych
procedurą importu, lub
3) podatnik nie spełnia warunków do korzystania z procedury importu, lub
4) podatnik systematycznie nie przestrzega zasad dotyczących procedury
importu, lub
5) pośrednik zawiadomi właściwego naczelnika urzędu skarbowego, że nie
reprezentuje już podatnika
– właściwy naczelnik urzędu skarbowego wydaje postanowienie o wykluczeniu
podatnika z procedury importu, na które służy zażalenie.
14. Podatnik, a w przypadku podatnika reprezentowanego przez pośrednika –
również pośrednik, jest powiadamiany o wydaniu postanowienia, o którym mowa
w ust. 13, również za pomocą środków komunikacji elektronicznej.
15. W przypadku gdy pośrednik:
1) przez okres dwóch kolejnych kwartałów nie działał w charakterze pośrednika
na rzecz podatnika korzystającego z procedury importu lub
2) nie spełnia warunków określonych w art. 138c ust. 2 i 3, lub
3) systematycznie nie przestrzega zasad dotyczących procedury importu
– właściwy naczelnik urzędu skarbowego wydaje postanowienie o wykreśleniu
tego pośrednika z rejestru i wykluczeniu podatników reprezentowanych przez
niego z procedury importu, na które służy zażalenie.
16. Pośrednik oraz podatnicy reprezentowani przez tego pośrednika są
powiadamiani o wydaniu postanowienia, o którym mowa w ust. 15, również za
pomocą środków komunikacji elektronicznej.