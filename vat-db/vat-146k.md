Art. 146k. 1. W okresie od dnia 1 stycznia 2022 r. do dnia 30 czerwca 2023 r.
dla zwrotu różnicy podatku, o którym mowa w art. 87 ust. 6d, warunek, o którym
mowa w art. 87 ust. 6e pkt 1 lit. b, uznaje się za spełniony, jeżeli udział procentowy
otrzymanych płatności zrealizowanych z wykorzystaniem instrumentów
płatniczych, w tym również przy użyciu usługi polecenia przelewu w rozumieniu
ustawy z dnia 19 sierpnia 2011 r. o usługach płatniczych, z tytułu sprzedaży wraz
z podatkiem, zaewidencjonowanej przy zastosowaniu kas rejestrujących, które
umożliwiają połączenie i przesyłanie danych między kasą rejestrującą
a Centralnym Repozytorium Kas, określone w art. 111a ust. 3, dokumentowanej
paragonami z oznaczeniem, z którego wynika, że płatność została dokonana przy
użyciu karty płatniczej, przez wykonanie płatności mobilnej lub usługi polecenia
przelewu, zgodnym z formą otrzymanej płatności, w stosunku do łącznej wartości
sprzedaży wraz z podatkiem zaewidencjonowanej przy zastosowaniu tych kas
w danym okresie rozliczeniowym, był nie niższy niż 65 %.
1a. W okresie od dnia 1 lipca 2023 r. do dnia 30 czerwca 2025 r. dla zwrotu
różnicy podatku, o którym mowa w art. 87 ust. 6d, warunek, o którym mowa w:
1) art. 87 ust. 6e pkt 1 lit. a, uznaje się za spełniony, jeżeli udział procentowy
łącznej wartości sprzedaży wraz z podatkiem zaewidencjonowanej przy
zastosowaniu kas rejestrujących, o których mowa w art. 87 ust. 6e pkt 4 lit. c,
w danym okresie rozliczeniowym w całkowitej wartości sprzedaży wraz
z podatkiem dokonanej przez podatnika w danym okresie rozliczeniowym,
był nie niższy niż 70 %;
2) art. 87 ust. 6e pkt 1 lit. b, uznaje się za spełniony, jeżeli udział procentowy
otrzymanych płatności zrealizowanych z wykorzystaniem instrumentów
płatniczych, w tym również przy użyciu usługi polecenia przelewu
w rozumieniu ustawy z dnia 19 sierpnia 2011 r. o usługach płatniczych,
z tytułu sprzedaży wraz z podatkiem, zaewidencjonowanej przy zastosowaniu
kas rejestrujących, które umożliwiają połączenie i przesyłanie danych między
kasą rejestrującą a Centralnym Repozytorium Kas, określone w art. 111a
ust. 3, dokumentowanej paragonami z oznaczeniem, z którego wynika, że
płatność została dokonana przy użyciu karty płatniczej, przez wykonanie
płatności mobilnej lub usługi polecenia przelewu, zgodnym z formą
otrzymanej płatności, w stosunku do łącznej wartości sprzedaży wraz
z podatkiem zaewidencjonowanej przy zastosowaniu tych kas w danym
okresie rozliczeniowym, był nie niższy niż 55 %.
2. Łączną wartość sprzedaży wraz z podatkiem, o której mowa w ust. 1 i 1a,
ustala się w oparciu o dane gromadzone w Centralnym Repozytorium Kas. Do
wartości tej nie wlicza się wartości sprzedaży dokumentowanej fakturami,
o których mowa w art. 106h ust. 2.
3. Całkowitą wartość sprzedaży wraz z podatkiem, o której mowa w ust. 1a
pkt 1, ustala się na podstawie danych zawartych w ewidencji, o której mowa
w art. 109 ust. 3.