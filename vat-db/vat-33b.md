Art. 33b. 1. W przypadku stosowania przez podatnika, o którym mowa w art.
17 ust. 1 pkt 1 i 2, odprawy scentralizowanej, o której mowa w art. 179 unijnego
kodeksu celnego, w której realizację zaangażowane są administracje celne z co
najmniej dwóch państw członkowskich, podatnik jest obowiązany do obliczenia i
wykazania kwoty podatku należnego z tytułu importu towarów w deklaracji dla
importu towarów, zwanej dalej „deklaracją importową”.
2. Deklaracja importowa jest składana naczelnikowi urzędu celno-
skarbowego w terminie do 16. dnia miesiąca następującego po miesiącu, w którym
powstał obowiązek podatkowy z tytułu importu towarów, nie później jednak niż
przed złożeniem deklaracji podatkowej. W przypadku gdy towary powinny być
przedstawiane lub udostępniane do kontroli tylko w jednym urzędzie celno-
skarbowym, podatnik może złożyć deklarację importową zbiorczą za okres
miesięczny.
3. Podatnik jest obowiązany w terminie, o którym mowa w ust. 2, do
wpłacenia kwot podatku wykazanych w deklaracjach importowych,
z zastrzeżeniem art. 33a.
4. W przypadku, o którym mowa w ust. 1, przepisy art. 33 ust. 2a, 3, 6 i 7
stosuje się odpowiednio.
5. Minister właściwy do spraw finansów publicznych określi, w drodze
rozporządzenia, wzór deklaracji importowej, wraz z objaśnieniami co do sposobu
jej wypełnienia, miejsce i sposób składania deklaracji importowej oraz właściwość
miejscową naczelnika urzędu celno-skarbowego, o którym mowa w ust. 1,
uwzględniając:
1) zakres zadań wykonywanych przez naczelnika urzędu celno-skarbowego;
2) specyfikę odprawy scentralizowanej;
3) potrzebę zapewnienia kontroli prawidłowości rozliczania podatku.