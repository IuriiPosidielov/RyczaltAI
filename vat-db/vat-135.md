Art. 135. 1. Ilekroć w niniejszym rozdziale jest mowa o:
1) VAT – rozumie się przez to podatek i podatek od wartości dodanej;
2) wewnątrzwspólnotowej transakcji trójstronnej – rozumie się przez to
transakcję, w której są spełnione łącznie następujące warunki:
a) trzech podatników VAT zidentyfikowanych na potrzeby transakcji
wewnątrzwspólnotowych w trzech różnych państwach członkowskich
uczestniczy w dostawie towaru w ten sposób, że pierwszy z nich wydaje
ten towar bezpośrednio ostatniemu w kolejności, przy czym dostawa
tego towaru jest dokonana między pierwszym i drugim oraz drugim
i ostatnim w kolejności,
b) przedmiot dostawy jest wysyłany lub transportowany przez pierwszego
lub też transportowany przez drugiego w kolejności podatnika VAT lub
na ich rzecz z terytorium jednego państwa członkowskiego na terytorium
innego państwa członkowskiego;
3) wewnątrzwspólnotowym nabyciu towarów – rozumie się przez to nabycie
prawa do rozporządzania jak właściciel towarami, które w wyniku dokonanej
dostawy są wysyłane lub transportowane na terytorium państwa
członkowskiego inne niż terytorium państwa członkowskiego rozpoczęcia
wysyłki lub transportu przez dokonującego dostawę, nabywcę towarów lub na
ich rzecz;
4) procedurze uproszczonej – rozumie się przez to procedurę rozliczania VAT
w wewnątrzwspólnotowej transakcji trójstronnej, polegającą na tym, że os-
tatni w kolejności podatnik VAT rozlicza VAT z tytułu dokonania na jego
rzecz dostawy towarów przez drugiego w kolejności podatnika VAT, jeżeli
łącznie są spełnione następujące warunki:
a) dostawa na rzecz ostatniego w kolejności podatnika VAT była
bezpośrednio poprzedzona wewnątrzwspólnotowym nabyciem towarów
u drugiego w kolejności podatnika VAT,
b) drugi w kolejności podatnik VAT dokonujący dostawy na rzecz
ostatniego w kolejności podatnika VAT nie posiada siedziby działalności
gospodarczej na terytorium państwa członkowskiego, w którym kończy
się transport lub wysyłka,
c) drugi w kolejności podatnik VAT stosuje wobec pierwszego i ostatniego
w kolejności podatnika VAT ten sam numer identyfikacyjny na potrzeby
VAT, który został mu przyznany przez państwo członkowskie inne niż
to, w którym zaczyna się lub kończy transport lub wysyłka,
d) ostatni w kolejności podatnik VAT stosuje numer identyfikacyjny na
potrzeby VAT państwa członkowskiego, w którym kończy się transport
lub wysyłka,
e) ostatni w kolejności podatnik VAT został wskazany przez drugiego
w kolejności podatnika VAT jako obowiązany do rozliczenia podatku
VAT od dostawy towarów realizowanej w ramach procedury
uproszczonej.
2. Procedura uproszczona ma zastosowanie również wtedy, gdy ostatni
w kolejności podmiot jest osobą prawną, która nie jest podatnikiem podatku od
wartości dodanej lub podatnikiem, o którym mowa w art. 15, a która jest
zidentyfikowana na potrzeby transakcji wewnątrzwspólnotowych w państwie
członkowskim, w którym znajduje się towar w momencie zakończenia transportu
lub wysyłki; w przypadku procedury uproszczonej uznaje się, że
wewnątrzwspólnotowe nabycie towarów zostało opodatkowane u drugiego
w kolejności podatnika VAT.