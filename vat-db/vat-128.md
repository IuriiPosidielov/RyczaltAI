Art. 128. 1. Zwrot podatku może być dokonany, jeżeli podróżny wywiózł
zakupiony towar poza terytorium Unii Europejskiej nie później niż w ostatnim dniu
trzeciego miesiąca następującego po miesiącu, w którym dokonał zakupu.
1a. Zwrot podatku nie może być dokonany osobie innej niż podróżny, który
dokonał nabycia towaru.
2. Podstawą do dokonania zwrotu podatku jest dokument elektroniczny TAX
FREE wraz z elektronicznym potwierdzeniem przez urząd celno-skarbowy
wywozu towarów ujętych w tym dokumencie.
3. Urząd celno-skarbowy potwierdza wywóz towarów w systemie TAX FREE
po sprawdzeniu zgodności danych dotyczących podróżnego, zawartych w
dokumencie elektronicznym TAX FREE, z danymi zawartymi w przedstawionym
paszporcie lub innym dokumencie stwierdzającym tożsamość. Na żądanie
podróżnego urząd celno-skarbowy potwierdza wywóz towarów pieczęcią organu
celnego również na wydruku dokumentu elektronicznego TAX FREE.
4. (uchylony)
5. W przypadku gdy podróżny opuszcza terytorium Unii Europejskiej z
terytorium państwa członkowskiego innego niż terytorium kraju, podstawą do
dokonania zwrotu podatku jest wydruk dokumentu elektronicznego TAX FREE,
potwierdzony przez właściwy organ celny, przez który towary zostały wywiezione
z terytorium Unii Europejskiej.
5a. W przypadku towarów nabytych przez podróżnego na terytorium państwa
członkowskiego innym niż terytorium kraju urząd celno-skarbowy potwierdza
wywóz towarów z terytorium Unii Europejskiej pieczęcią organu celnego po
sprawdzeniu zgodności danych dotyczących podróżnego, zawartych w
dokumencie, z danymi zawartymi w przedstawionym paszporcie lub innym
dokumencie stwierdzającym tożsamość.
6. Sprzedawcy oraz podmioty, o których mowa w art. 127 ust. 5, dokonujący
zwrotu podatku podróżnemu mają prawo do pobrania od podróżnego prowizji od
zwracanej kwoty podatku.
7. Rozliczenia między podmiotem, który dokonał zwrotu, a sprzedawcą
towaru regulują zawarte przez nich umowy.