Art. 13h. 1. Przemieszczenia towarów w procedurze magazynu typu call-off
stock nie uznaje się za wewnątrzwspólnotową dostawę towarów, o której mowa
w art. 13 ust. 3.
2. Procedura magazynu typu call-off stock ma miejsce, jeżeli łącznie
spełnione są następujące warunki:
1) towary są wysyłane lub transportowane przez podatnika zarejestrowanego
jako podatnik VAT UE lub przez osobę trzecią działającą na jego rzecz,
z terytorium kraju na terytorium państwa członkowskiego inne niż terytorium
kraju, w celu ich dostawy na późniejszym etapie i po ich wprowadzeniu do
magazynu w procedurze magazynu typu call-off stock podatnikowi podatku
od wartości dodanej uprawnionemu do nabycia prawa do rozporządzania tymi
towarami jak właściciel zgodnie z zawartym wcześniej porozumieniem
między tymi podatnikami;
2) podatnik wysyłający lub transportujący towary nie ma siedziby działalności
gospodarczej ani stałego miejsca prowadzenia działalności gospodarczej na
terytorium państwa członkowskiego, do którego przemieszcza towary
z terytorium kraju;
3) podatnik podatku od wartości dodanej, na rzecz którego towary są wysyłane
lub transportowane, jest zidentyfikowany na potrzeby transakcji
wewnątrzwspólnotowych na terytorium państwa członkowskiego innym niż
terytorium kraju, a jego nazwa lub imię i nazwisko oraz numer
identyfikacyjny dla transakcji wewnątrzwspólnotowych nadany mu przez to
państwo członkowskie są znane podatnikowi, o którym mowa w pkt 2,
w momencie rozpoczęcia wysyłki lub transportu;
4) podatnik, o którym mowa w pkt 2, rejestruje przemieszczenie towarów
w ewidencji, o której mowa w art. 109 ust. 11c, oraz podaje w informacji
podsumowującej, o której mowa w art. 100 ust. 1 pkt 5, numer
identyfikacyjny, o którym mowa w pkt 3.