Art. 71. 1. Zwalnia się od podatku import towarów przeznaczonych do badań,
analiz lub prób mających na celu określenie ich składu, jakości lub innych
parametrów technicznych, przeprowadzanych w celu uzyskania informacji lub
w ramach testów o charakterze przemysłowym lub handlowym, jeżeli są spełnione
łącznie następujące warunki:
1) towary poddawane badaniom, analizom lub próbom zostaną w całości zużyte
lub zniszczone w trakcie ich wykonywania;
2) badania, analizy lub próby nie stanowią promocji handlowej;
3) ilości towarów ściśle odpowiadają celowi, do którego realizacji są
przywożone.
2. Zwolnienie od podatku, o którym mowa w ust. 1, stosuje się również do
importu towarów, które nie uległy zniszczeniu lub zużyciu w trakcie badań, analiz
lub prób, pod warunkiem że produkty powstałe po ich przeprowadzeniu za zgodą
organu celnego zostaną:
1) całkowicie zniszczone lub pozbawione wartości handlowej lub
2) staną się przedmiotem zrzeczenia na rzecz Skarbu Państwa, bez obciążania go
kosztami, lub
3) zostaną wywiezione z terytorium Unii Europejskiej.
3. Jeżeli towary powstałe po przeprowadzeniu badań, analiz lub prób są
dopuszczane do obrotu, podlegają one opodatkowaniu podatkiem według stawek
obowiązujących w dniu zakończenia tych badań, analiz lub prób, z uwzględnieniem
wartości celnej ustalonej dla tego dnia przez organ celny. Jeżeli osoba
zainteresowana, za zgodą organu celnego i na warunkach określonych przez organ
celny, przetworzy pozostałe produkty na odpady lub złom, wysokość podatku
określa się, uwzględniając stawki i wartości właściwe dla tych produktów w dniu
ich powstania.