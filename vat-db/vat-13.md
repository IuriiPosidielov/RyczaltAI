Art. 13. 1. Przez wewnątrzwspólnotową dostawę towarów, o której mowa
w art. 5 ust. 1 pkt 5, rozumie się wywóz towarów z terytorium kraju w wykonaniu
czynności określonych w art. 7 na terytorium państwa członkowskiego inne niż
terytorium kraju, z zastrzeżeniem ust. 2–8.
2. Przepis ust. 1 stosuje się pod warunkiem, że nabywca towarów jest:
1) podatnikiem podatku od wartości dodanej zidentyfikowanym na potrzeby
transakcji wewnątrzwspólnotowych na terytorium państwa członkowskiego
innym niż terytorium kraju;
2) osobą prawną niebędącą podatnikiem podatku od wartości dodanej, która jest
zidentyfikowana na potrzeby transakcji wewnątrzwspólnotowych na
terytorium państwa członkowskiego innym niż terytorium kraju;
3) podatnikiem podatku od wartości dodanej lub osobą prawną niebędącą
podatnikiem podatku od wartości dodanej, działającymi w takim charakterze
na terytorium państwa członkowskiego innym niż terytorium kraju,
niewymienionymi w pkt 1 i 2, jeżeli przedmiotem dostawy są wyroby
akcyzowe, które, zgodnie z przepisami o podatku akcyzowym, są objęte
procedurą zawieszenia poboru akcyzy lub procedurą przemieszczania
wyrobów akcyzowych z zapłaconą akcyzą;
4) podmiotem innym niż wymienione w pkt 1 i 2, działającym
(zamieszkującym) w innym niż Rzeczpospolita Polska państwie
członkowskim, jeżeli przedmiotem dostawy są nowe środki transportu.
3. Za wewnątrzwspólnotową dostawę towarów uznaje się również
przemieszczenie przez podatnika, o którym mowa w art. 15, lub na jego rzecz
towarów należących do jego przedsiębiorstwa z terytorium kraju na terytorium
państwa członkowskiego inne niż terytorium kraju, które zostały przez tego
podatnika na terytorium kraju w ramach prowadzonego przez niego
przedsiębiorstwa wytworzone, wydobyte, nabyte, w tym również w ramach
wewnątrzwspólnotowego nabycia towarów, albo sprowadzone na terytorium kraju
w ramach importu towarów, jeżeli mają służyć działalności gospodarczej
podatnika.
4. Przemieszczenia towarów, o którym mowa w ust. 3, przez podatnika,
o którym mowa w art. 15, lub na jego rzecz nie uznaje się za wewnątrzwspólnotową
dostawę towarów, w przypadku gdy:
1) towary są instalowane lub montowane, z próbnym uruchomieniem lub bez
niego, dla których miejscem dostawy zgodnie z art. 22 ust. 1 pkt 2 jest
terytorium państwa członkowskiego inne niż terytorium kraju, jeżeli towary
te są przemieszczane przez tego podatnika dokonującego ich dostawy lub na
jego rzecz;
2) przemieszczenie towarów następuje w ramach wewnątrzwspólnotowej
sprzedaży towarów na odległość;
3) towary są przemieszczane na pokładach statków, samolotów lub pociągów
w trakcie transportu pasażerskiego wykonywanego na terytorium Unii
Europejskiej z przeznaczeniem dokonania ich dostawy przez tego podatnika
na pokładach tych pojazdów;
4) towary mają być przedmiotem eksportu towarów przez tego podatnika;
5) towary mają być przedmiotem wewnątrzwspólnotowej dostawy towarów,
o której mowa w ust. 1 i 2, dokonanej przez tego podatnika, jeżeli
przemieszczenie towarów następuje na terytorium państwa członkowskiego
inne niż terytorium państwa członkowskiego, do którego dokonywana jest ta
wewnątrzwspólnotowa dostawa towarów;
6) towary mają być przedmiotem wykonanych na terytorium państwa
członkowskiego innym niż terytorium kraju na rzecz tego podatnika usług
polegających na ich wycenie lub wykonaniu na nich prac, pod warunkiem że
towary po wykonaniu tych usług zostaną z powrotem przemieszczone na
terytorium kraju;
7) towary mają być czasowo używane na terytorium państwa członkowskiego
innym niż terytorium kraju, w celu świadczenia usług przez podatnika
posiadającego siedzibę działalności gospodarczej na terytorium kraju, który
przemieścił lub na rzecz którego przemieszczono te towary;
8) towary mają być czasowo używane przez tego podatnika na terytorium
państwa członkowskiego innym niż terytorium kraju, nie dłużej jednak niż
przez 24 miesiące, pod warunkiem że import takich towarów z terytorium
państwa trzeciego z uwagi na ich przywóz czasowy byłby zwolniony od cła;
9) przemieszczeniu podlega gaz w systemie gazowym, energia elektryczna
w systemie elektroenergetycznym, energia cieplna lub chłodnicza przez sieci
dystrybucji energii cieplnej lub chłodniczej.
5. W przypadku gdy ustaną okoliczności, o których mowa w ust. 4,
przemieszczenie towarów uznaje się za wewnątrzwspólnotową dostawę towarów.
6. Wewnątrzwspólnotowa dostawa towarów występuje, jeżeli dokonującym
dostawy jest podatnik, o którym mowa w art. 15, u którego sprzedaż nie jest
zwolniona od podatku na podstawie art. 113 ust. 1 i 9 albo art. 113a ust. 1,
z zastrzeżeniem ust. 7.
7. Wewnątrzwspólnotowa dostawa towarów występuje również wówczas,
gdy dokonującymi dostawy towarów są inne niż wymienione w ust. 6 podmioty,
jeżeli przedmiotem dostawy są nowe środki transportu.
8. Za wewnątrzwspólnotową dostawę towarów nie uznaje się dostawy
towarów, o których mowa w art. 83 ust. 1 pkt 1, 3, 6, 10 i 18, oraz towarów
opodatkowanych według zasad określonych w art. 120 ust. 4 i 5.
Rozdział 3a
Przemieszczenie towarów w procedurze magazynu typu call-off stock na
terytorium kraju