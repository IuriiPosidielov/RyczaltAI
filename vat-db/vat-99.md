Art. 99. 1. Podatnicy, o których mowa w art. 15, są obowiązani składać
w urzędzie skarbowym deklaracje podatkowe za okresy miesięczne w terminie do
25. dnia miesiąca następującego po każdym kolejnym miesiącu, z zastrzeżeniem
ust. 2–10, art. 130c, art. 133 i art. 138g ust. 2.
2. Mali podatnicy, którzy wybrali metodę kasową, składają w urzędzie
skarbowym deklaracje podatkowe za okresy kwartalne w terminie do 25. dnia
miesiąca następującego po każdym kolejnym kwartale.
3. Deklaracje podatkowe, o których mowa w ust. 2, mogą, po uprzednim
zawiadomieniu na piśmie naczelnika urzędu skarbowego, najpóźniej do 25. dnia
drugiego miesiąca kwartału, za który będzie po raz pierwszy złożona kwartalna
deklaracja podatkowa, składać również:
1) mali podatnicy, którzy nie wybrali metody kasowej;
2) podatnicy podlegający opodatkowaniu ryczałtem od dochodów spółek,
o którym mowa w art. 28j ustawy z dnia 15 lutego 1992 r. o podatku
dochodowym od osób prawnych (Dz. U. z 2025 r. poz. 278, 340 i 620), jeżeli
wartość sprzedaży (wraz z kwotą podatku) u tych podatników nie
przekroczyła w poprzednim roku podatkowym wyrażonej w złotych kwoty
odpowiadającej równowartości 4 000 000 euro, przy czym przeliczenia kwoty
wyrażonej w euro dokonuje się według średniego kursu euro ogłaszanego
przez Narodowy Bank Polski na pierwszy dzień roboczy października
poprzedniego roku podatkowego, w zaokrągleniu do 1000 zł.
3a. Przepisów ust. 2 i 3 nie stosuje się do podatników:
1) zarejestrowanych przez naczelnika urzędu skarbowego jako podatnicy VAT
czynni – przez okres 12 miesięcy począwszy od miesiąca, w którym dokonana
została rejestracja lub
2) którzy w danym kwartale lub w poprzedzających go 4 kwartałach dokonali
dostawy towarów, o których mowa w załączniku nr 15 do ustawy, chyba że
łączna wartość tych dostaw bez kwoty podatku nie przekroczyła, w żadnym
miesiącu z tych okresów, kwoty 50 000 zł, lub
3) którzy w danym kwartale dokonali importu towarów na zasadach określonych
w art. 33a ust. 1;
4) w przypadku których w danym kwartale stwierdzono, że wbrew
obowiązkowi, o którym mowa w art. 19a ustawy z dnia 6 marca 2018 r. –
Prawo przedsiębiorców, nie zapewniali możliwości dokonywania zapłaty przy
użyciu instrumentu płatniczego w rozumieniu ustawy z dnia 19 sierpnia
2011 r. o usługach płatniczych w każdym miejscu, w którym działalność
gospodarcza jest faktycznie wykonywana, w szczególności w lokalu, poza
lokalem przedsiębiorstwa lub w pojeździe wykorzystywanym do świadczenia
usług transportu pasażerskiego.
3b. Za dostawę towarów, o których mowa w załączniku nr 15 do ustawy, nie
uznaje się dostawy towarów, o których mowa w poz. 92 tego załącznika, jeżeli:
1) dostawa ta jest dokonywana na stacjach paliw lub stacjach gazu płynnego do
standardowych zbiorników pojazdów;
2) dostawy tej dokonuje podatnik dostarczający gaz przewodowy za
pośrednictwem własnych sieci przesyłowych lub dystrybucyjnych.
3c. W przypadku gdy łączna wartość dostaw towarów, o których mowa
w załączniku nr 15 do ustawy, bez kwoty podatku przekroczyła kwotę, o której
mowa w ust. 3a, podatnicy, o których mowa w ust. 2 i 3, są obowiązani do
składania deklaracji podatkowych za okresy miesięczne począwszy od rozliczenia
za pierwszy miesiąc kwartału:
1) w którym przekroczono tę kwotę – jeżeli przekroczenie kwoty nastąpiło
w pierwszym lub drugim miesiącu kwartału; w przypadku gdy przekroczenie
kwoty nastąpiło w drugim miesiącu kwartału, deklaracja za pierwszy miesiąc
kwartału jest składana w terminie do 25. dnia miesiąca następującego po
drugim miesiącu kwartału;
2) następujący po kwartale, w którym przekroczono tę kwotę – jeżeli
przekroczenie kwoty nastąpiło w trzecim miesiącu kwartału.
3d. W przypadku importu towarów dokonanego na zasadach określonych w
art. 33a ust. 1 podatnicy, o których mowa w ust. 2 i 3, są obowiązani do składania
deklaracji podatkowych za okresy miesięczne począwszy od rozliczenia za
pierwszy miesiąc kwartału:
1) w którym dokonano tego importu – jeżeli nastąpiło to w pierwszym lub
drugim miesiącu kwartału, a w przypadku gdy dokonanie tego importu
nastąpiło w drugim miesiącu kwartału, deklaracja za pierwszy miesiąc
kwartału jest składana w terminie do 25. dnia miesiąca następującego po
drugim miesiącu kwartału;
2) następujący po kwartale, w którym dokonano tego importu – jeżeli dokonanie
tego importu nastąpiło w trzecim miesiącu kwartału.
3e. Podatnicy, o których mowa w ust. 2 i 3, w przypadku których
stwierdzono, że wbrew obowiązkowi, o którym mowa w art. 19a ustawy z dnia
6 marca 2018 r. – Prawo przedsiębiorców, nie zapewniali możliwości dokonywania
zapłaty przy użyciu instrumentu płatniczego w rozumieniu ustawy z dnia
19 sierpnia 2011 r. o usługach płatniczych w każdym miejscu, w którym
działalność gospodarcza jest faktycznie wykonywana, w szczególności w lokalu,
poza lokalem przedsiębiorstwa lub w pojeździe wykorzystywanym do świadczenia
usług transportu pasażerskiego, są obowiązani do składania deklaracji
podatkowych za okresy miesięczne począwszy od rozliczenia za pierwszy miesiąc
kwartału:
1) w którym zostało stwierdzone naruszenie tego obowiązku – jeżeli
stwierdzenie naruszenia tego obowiązku nastąpiło w pierwszym lub drugim
miesiącu kwartału, a w przypadku gdy stwierdzenie naruszenia tego
obowiązku nastąpiło w drugim miesiącu kwartału – deklaracja za pierwszy
miesiąc kwartału jest składana w terminie do 25. dnia miesiąca następującego
po drugim miesiącu kwartału;
2) następujący po kwartale, w którym zostało stwierdzone naruszenie tego
obowiązku – jeżeli stwierdzenie naruszenia tego obowiązku nastąpiło
w trzecim miesiącu kwartału.
4. Podatnicy, o których mowa w ust. 3, mogą ponownie składać deklaracje
podatkowe za okresy miesięczne, nie wcześniej jednak niż po upływie 4 kwartałów,
za które składali deklaracje kwartalne, po uprzednim zawiadomieniu na piśmie
naczelnika urzędu skarbowego w terminie do dnia złożenia deklaracji podatkowej
za pierwszy miesięczny okres rozliczeniowy, jednak nie później niż z dniem
upływu terminu złożenia tej deklaracji.
4a. Podatnicy, którzy dokonali importu towarów na zasadach określonych w
art. 33a ust. 1, mogą składać deklaracje podatkowe za okresy kwartalne na zasadach
przewidzianych w ust. 2 i 3, nie wcześniej jednak niż po upływie 12 miesięcy
następujących po ostatnim miesiącu kwartału, w którym dokonali tego importu.
4b. Podatnicy, w przypadku których stwierdzono, że wbrew obowiązkowi,
o którym mowa w art. 19a ustawy z dnia 6 marca 2018 r. – Prawo przedsiębiorców,
nie zapewniali możliwości dokonywania zapłaty przy użyciu instrumentu
płatniczego w rozumieniu ustawy z dnia 19 sierpnia 2011 r. o usługach płatniczych
w każdym miejscu, w którym działalność gospodarcza jest faktycznie
wykonywana, w szczególności w lokalu, poza lokalem przedsiębiorstwa lub
w pojeździe wykorzystywanym do świadczenia usług transportu pasażerskiego,
mogą składać deklaracje podatkowe za okresy kwartalne na zasadach
przewidzianych w ust. 2 i 3, nie wcześniej jednak niż po upływie 6 miesięcy
następujących po ostatnim miesiącu kwartału, w którym zostało stwierdzone
naruszenie tego obowiązku.
5. Mali podatnicy, u których wartość sprzedaży przekroczyła kwotę określoną
w art. 2 pkt 25, składają deklaracje podatkowe za okresy miesięczne począwszy od
rozliczenia za pierwszy miesiąc kwartału:
1) w którym przekroczono tę kwotę – jeżeli przekroczenie kwoty nastąpiło w
pierwszym lub drugim miesiącu kwartału, a w przypadku gdy przekroczenie
tej kwoty nastąpiło w drugim miesiącu kwartału, deklaracja za pierwszy
miesiąc kwartału jest składana w terminie do 25. dnia miesiąca następującego
po drugim miesiącu kwartału;
2) następującego po kwartale, w którym przekroczono tę kwotę – jeżeli
przekroczenie kwoty nastąpiło w trzecim miesiącu kwartału.
6. Przepis ust. 5 stosuje się odpowiednio do podatników:
1) którzy zrezygnowali z prawa do rozliczania się metodą kasową;
2) o których mowa w ust. 3 pkt 2:
a) u których wartość sprzedaży przekroczyła kwotę określoną
w ust. 3 pkt 2,
b) którzy przestali spełniać warunki opodatkowania ryczałtem od
dochodów spółek, o którym mowa w art. 28j ustawy z dnia 15 lutego
1992 r. o podatku dochodowym od osób prawnych.
7. Przepisu ust. 1 nie stosuje się do podatników, u których sprzedaż jest
zwolniona od podatku na podstawie art. 113 albo art. 113a, oraz podmiotów
wykonujących wyłącznie czynności zwolnione od podatku na podstawie art. 43
ust. 1 lub na podstawie przepisów wydanych na podstawie art. 82 ust. 3, chyba że:
1) przysługuje im zwrot różnicy podatku lub zwrot podatku naliczonego zgodnie
z art. 87 lub przepisami wydanymi na podstawie art. 92 ust. 1 pkt 3;
2) są obowiązani do dokonania korekty podatku odliczonego, o której mowa
w art. 90a, art. 90c lub art. 91, lub
3) są obowiązani do dokonania korekty, o której mowa w art. 89a ust. 4 lub
art. 89b ust. 1, lub uprawnieni do dokonania korekty, o której mowa
w art. 89b ust. 4.
7a. W przypadku zawieszenia wykonywania działalności gospodarczej na
podstawie przepisów dotyczących zawieszenia wykonywania działalności
gospodarczej podatnicy nie mają obowiązku składania deklaracji, o których mowa
w ust. 1 i 2, za okresy rozliczeniowe, których to zawieszenie dotyczy.
7b. Zwolnienie z obowiązku składania deklaracji podatkowych, o którym
mowa w ust. 7a, nie dotyczy:
1) (uchylony)
2) podatników dokonujących wewnątrzwspólnotowego nabycia towarów;
3) podatników dokonujących importu usług lub nabywających towary –
w zakresie których są podatnikiem;
4) okresów rozliczeniowych, w których zawieszenie wykonywania działalności
gospodarczej nie dotyczyło pełnego okresu rozliczeniowego;
5) okresów rozliczeniowych, za które podatnik jest obowiązany do rozliczenia
podatku z tytułu wykonywania czynności podlegających opodatkowaniu oraz
za które jest obowiązany dokonać korekty podatku naliczonego.
7c. Deklaracje podatkowe, o których mowa w ust. 1–3, zawierają dane
niezbędne do rozliczenia podatku, obliczenia jego wysokości, w tym wysokości
podstawy opodatkowania, podatku należnego i podatku naliczonego, a także dane
dotyczące podatnika.
8. Podatnicy wymienieni w art. 15, inni niż zarejestrowani jako podatnicy
VAT czynni i osoby prawne niebędące podatnikami w rozumieniu art. 15, u
których wartość wewnątrzwspólnotowego nabycia towarów przekroczyła kwotę,
o której mowa w art. 10 ust. 1 pkt 2, lub którzy skorzystali z możliwości
wymienionej w art. 10 ust. 6, są obowiązani składać w urzędzie skarbowym
deklaracje podatkowe w zakresie dokonywanych nabyć za okresy miesięczne
w terminie do 25. dnia miesiąca następującego po każdym kolejnym miesiącu.
8a. W przypadku podatnika wymienionego w art. 15, innego niż
zarejestrowany jako podatnik VAT czynny, który ustanowił przedstawiciela
podatkowego, o którym mowa w art. 18d ust. 1, deklaracje podatkowe składa we
własnym imieniu na jego rzecz przedstawiciel podatkowy za okresy miesięczne
w terminie do 25. dnia miesiąca następującego po każdym kolejnym miesiącu.
9. W przypadku gdy podatnicy wymienieni w art. 17 ust. 1 pkt 4 i 5 nie mają
obowiązku składania deklaracji podatkowej, o którym mowa w ust. 1–3 lub 8,
deklarację podatkową składa się w terminie do 25. dnia miesiąca następującego po
miesiącu, w którym powstał obowiązek podatkowy.
10. W przypadku gdy podatnicy, o których mowa w art. 15, oraz podmioty
niebędące podatnikami wymienionymi w art. 15, niemające obowiązku składania
deklaracji podatkowej, o którym mowa w ust. 1–3 lub w ust. 8, dokonują jedynie
wewnątrzwspólnotowego nabycia nowych środków transportu, deklarację
podatkową w zakresie nabywanych nowych środków transportu składa się
w terminie 14 dni od dnia powstania obowiązku podatkowego z tego tytułu.
11. Podatnicy, o których mowa w art. 16, składają w urzędzie skarbowym
deklaracje podatkowe w terminie do ostatniego dnia miesiąca następującego po
miesiącu, w którym powstał obowiązek podatkowy.
11a. W przypadku wewnątrzwspólnotowego nabycia towarów, o którym
mowa w art. 103 ust. 5a, podatnik jest obowiązany składać naczelnikowi urzędu
skarbowego właściwemu w sprawie rozliczania podatku akcyzowego deklaracje
o należnych kwotach podatku za okresy miesięczne, w terminie do 5. dnia miesiąca
następującego po miesiącu, w którym powstał obowiązek ich zapłaty. W
przypadku, o którym mowa w art. 17a, deklarację składa płatnik.
11b. Deklaracje, o których mowa w ust. 1–3, 3c–6, 8–9 i 11a, składa się
wyłącznie za pomocą środków komunikacji elektronicznej.
11c. Deklaracje podatkowe, o których mowa w ust. 1–3, są składane zgodnie
z wzorem dokumentu elektronicznego w rozumieniu ustawy z dnia 17 lutego 2005
r. o informatyzacji działalności podmiotów realizujących zadania publiczne, który
obejmuje deklarację i ewidencję, o której mowa w art. 109 ust. 3. Dokument
elektroniczny, o którym mowa w zdaniu pierwszym, jest przesyłany w sposób
określony w przepisach wydanych na podstawie art. 193a § 3 Ordynacji
podatkowej i zgodnie z wymaganiami określonymi w tych przepisach.
12. Zobowiązanie podatkowe, kwotę zwrotu różnicy podatku, kwotę zwrotu
podatku naliczonego lub różnicy podatku, o której mowa w art. 87 ust. 1, przyjmuje
się w kwocie wynikającej z deklaracji podatkowej, chyba że organ podatkowy
określi je w innej wysokości.
13a. Minister właściwy do spraw finansów publicznych określi i udostępni na
elektronicznej platformie usług administracji publicznej wzór dokumentu, o którym
mowa w ust. 11c.
13b. Minister właściwy do spraw finansów publicznych określi, w drodze
rozporządzenia, szczegółowy zakres danych, o których mowa w ust. 7c, wraz z
objaśnieniami co do sposobu wypełniania i miejsca składania deklaracji
podatkowych, o których mowa w ust. 1–3, oraz niezbędnymi pouczeniami,
uwzględniając konieczność prawidłowego rozliczenia podatku oraz kontroli tego
obowiązku przez organ podatkowy.
14. Minister właściwy do spraw finansów publicznych określi, w drodze
rozporządzenia, wzory deklaracji podatkowych, o których mowa w ust. 8 i 9, wraz
z objaśnieniami co do sposobu prawidłowego ich wypełnienia oraz terminu
i miejsca ich składania, w celu umożliwienia rozliczenia podatku.
14a. Minister właściwy do spraw finansów publicznych określi, w drodze
rozporządzenia, wzór deklaracji podatkowej, o której mowa w ust. 8a, wraz
z objaśnieniami co do sposobu prawidłowego jej wypełnienia oraz terminu
i miejsca jej składania, w celu umożliwienia przedstawicielowi podatkowemu
rozliczenia we własnym imieniu i na rzecz podatnika, którego jest
przedstawicielem, wewnątrzwspólnotowych dostaw towarów.
14b. Minister właściwy do spraw finansów publicznych określi, w drodze
rozporządzenia, wzory deklaracji podatkowych, o których mowa w ust. 10 i 11,
wraz z objaśnieniami co do sposobu prawidłowego ich wypełnienia oraz terminu
i miejsca ich składania, w celu umożliwienia rozliczenia wewnątrzwspólnotowych
nabyć i wewnątrzwspólnotowych dostaw nowych środków transportu.
14c. Minister właściwy do spraw finansów publicznych określi, w drodze
rozporządzenia, wzór deklaracji, o której mowa w ust. 11a, wraz z objaśnieniami
co do sposobu prawidłowego jej wypełniania oraz terminu i miejsca jej składania,
w celu umożliwienia rozliczenia podatku od wewnątrzwspólnotowego nabycia
towarów, o którym mowa w art. 103 ust. 5a, w tym również przez płatnika,
uwzględniając specyfikę wykonywania czynności, których dotyczy ta deklaracja.