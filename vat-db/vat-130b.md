Art. 130b. 1. Podatnik może złożyć zgłoszenie informujące o zamiarze
skorzystania z procedury unijnej w państwie członkowskim identyfikacji.
Procedura unijna ma zastosowanie do wszystkich dostaw towarów lub każdego
świadczenia usług objętych tą procedurą, dokonywanych przez podatnika na
terytorium Unii Europejskiej.
2. (uchylony)
3. W przypadkach, o których mowa w art. 130a pkt 2b lit. c i d, podatnik nie
może zmienić państwa członkowskiego identyfikacji wcześniej niż po upływie
dwóch kolejnych lat, licząc od końca roku, w którym rozpoczął korzystanie z
procedury unijnej.
4. W przypadku gdy państwem członkowskim identyfikacji jest
Rzeczpospolita Polska, zgłoszenia dokonuje się za pomocą środków komunikacji
elektronicznej do właściwego naczelnika urzędu skarbowego.
5. Właściwy naczelnik urzędu skarbowego dokonuje identyfikacji podatnika
na potrzeby procedury unijnej i potwierdza zgłoszenie, wykorzystując numer, za
pomocą którego podatnik jest zidentyfikowany na potrzeby podatku.
6. W przypadku gdy podatnik nie spełnia warunków do korzystania z
procedury unijnej, właściwy naczelnik urzędu skarbowego wydaje postanowienie
o odmowie przyjęcia zgłoszenia, na które służy zażalenie. Podatnik jest
powiadamiany o wydaniu postanowienia również za pomocą środków komunikacji
elektronicznej.
7. Podatnik zidentyfikowany na potrzeby procedury unijnej jest obowiązany
do zawiadomienia właściwego naczelnika urzędu skarbowego za pomocą środków
komunikacji elektronicznej o:
1) zmianach danych objętych zgłoszeniem, z wyjątkiem tych, których
aktualizacji dokonał na podstawie art. 96 ust. 12 lub ustawy z dnia
13 października 1995 r. o zasadach ewidencji i identyfikacji podatników
i płatników,
2) zmianach działalności objętej procedurą unijną, w wyniku których przestał
spełniać warunki do jej stosowania,
3) zaprzestaniu dokonywania dostaw towarów lub świadczenia usług objętych
procedurą unijną
– nie później niż 10. dnia miesiąca następującego po miesiącu, w którym wystąpiła
okoliczność wymagająca zawiadomienia.
8. W przypadku gdy podatnik zidentyfikowany na potrzeby procedury
unijnej:
1) zawiadomi właściwego naczelnika urzędu skarbowego o zaprzestaniu
dokonywania dostaw towarów lub świadczenia usług objętych procedurą
unijną lub
2) nie istnieje lub mimo udokumentowanych prób nie ma możliwości
skontaktowania się z nim albo jego pełnomocnikiem, albo przez okres dwóch
kolejnych lat nie świadczy usług ani nie dokonuje dostaw towarów objętych
procedurą unijną, lub
3) nie spełnia warunków do korzystania z procedury unijnej, lub
4) systematycznie nie przestrzega zasad dotyczących procedury unijnej
– właściwy naczelnik urzędu skarbowego wydaje postanowienie o wygaśnięciu
identyfikacji tego podatnika na potrzeby procedury unijnej, na które służy
zażalenie. Podatnik jest powiadamiany o wydaniu postanowienia również za
pomocą środków komunikacji elektronicznej.