Art. 106gb. 1. Faktura ustrukturyzowana jest wystawiana
i otrzymywana przy użyciu Krajowego Systemu e-Faktur za pomocą
oprogramowania interfejsowego, w postaci elektronicznej i zgodnie z wzorem
dokumentu elektronicznego w rozumieniu ustawy z dnia 17 lutego 2005 r.
o informatyzacji działalności podmiotów realizujących zadania publiczne.
2. Oprogramowanie interfejsowe, o którym mowa w ust. 1, jest dostępne
na stronie, której adres jest podany w Biuletynie Informacji Publicznej na
stronie podmiotowej urzędu obsługującego ministra właściwego do spraw
finansów publicznych.
3. Dostęp do faktury ustrukturyzowanej, faktur, o których mowa w art.
106nda ust. 1, art. 106nf ust. 1 i art. 106nh ust. 1, po przesłaniu ich do
Krajowego Systemu e-Faktur, oraz faktury VAT RR i faktury VAT RR
KOREKTA wystawionych przy użyciu Krajowego Systemu e-Faktur, bez
konieczności uwierzytelniania, o którym mowa w art. 106nb, jest możliwy za
pośrednictwem kodu, o którym mowa w ust. 5, po podaniu danych
umożliwiających zidentyfikowanie tej faktury.
4. W przypadku gdy:
1) miejscem świadczenia jest terytorium państwa członkowskiego inne niż
terytorium kraju lub terytorium państwa trzeciego lub
2) nabywcą jest podmiot nieposiadający siedziby działalności gospodarczej
ani stałego miejsca prowadzenia działalności gospodarczej na terytorium
kraju, lub
3) nabywcą jest podmiot nieposiadający siedziby działalności gospodarczej
na terytorium kraju, który posiada stałe miejsce prowadzenia
działalności gospodarczej na terytorium kraju, przy czym to stałe miejsce
prowadzenia działalności nie uczestniczy w nabyciu towaru lub usługi,
dla którego wystawiono fakturę, lub
4) nabywcą jest podatnik korzystający ze zwolnienia, o którym mowa
w art. 113a ust. 1, lub
5) nabywcą jest podmiot, który nie posługuje się numerem, za pomocą
którego jest zidentyfikowany na potrzeby podatku, ani numerem
identyfikacji podatkowej, inny niż nabywca, o którym mowa w pkt 1–3
i 6, lub
6) nabywcą jest osoba fizyczna nieprowadząca działalności gospodarczej
– faktura ustrukturyzowana jest udostępniana nabywcy w sposób z nim
uzgodniony.
5. Podatnik jest obowiązany do oznaczenia faktury ustrukturyzowanej
kodem umożliwiającym dostęp do tej faktury w Krajowym Systemie e-Faktur
oraz umożliwiającym weryfikację danych zawartych na tej fakturze,
w przypadku:
1) udostępnienia jej nabywcy, o którym mowa w ust. 4, w sposób inny niż
przy użyciu Krajowego Systemu e-Faktur, lub
2) użycia tej faktury poza Krajowym Systemem e-Faktur.
5a. Do oznaczania faktury ustrukturyzowanej kodem, o którym mowa
w ust. 5, jest obowiązany również podmiot inny niż podatnik – w przypadku
użycia tej faktury poza Krajowym Systemem e-Faktur.
6. W przypadku gdy faktura ustrukturyzowana jest wystawiana na rzecz
nabywcy, o którym mowa w ust. 4 pkt 5 i 6, i jest otrzymywana przez tego
nabywcę przy użyciu Krajowego Systemu e-Faktur, podatnik jest obowiązany
zapewnić temu nabywcy dostęp do tej faktury w Krajowym Systemie e-Faktur
poprzez podanie kodu, o którym mowa w ust. 5, oraz danych umożliwiających
zidentyfikowanie tej faktury w Krajowym Systemie e-Faktur.
7. Ustrukturyzowaną fakturę elektroniczną, o której mowa w ustawie
z dnia 9 listopada 2018 r. o elektronicznym fakturowaniu w zamówieniach
publicznych, koncesjach na roboty budowlane lub usługi oraz partnerstwie
publiczno-prywatnym (Dz. U. z 2020 r. poz. 1666 oraz z 2023 r. poz. 1598),
przesłaną przy użyciu platformy w rozumieniu art. 1 pkt 1 tej ustawy lub
systemu teleinformatycznego obsługiwanego przez OpenPEPPOL
w rozumieniu art. 2 pkt 2 tej ustawy, spełniającą wymagania określone
w normie europejskiej, o której mowa w art. 9 ust. 1 tej ustawy, po przesłaniu
do Krajowego Systemu e-Faktur i przydzieleniu numeru identyfikującego
fakturę w Krajowym Systemie e-Faktur, uznaje się za fakturę
ustrukturyzowaną.
8. Minister właściwy do spraw finansów publicznych udostępnia na
elektronicznej platformie usług administracji publicznej wzór faktury
ustrukturyzowanej.