Art. 47. 1. Zwalnia się od podatku import rzeczy osobistego użytku osoby
fizycznej przenoszącej miejsce zamieszkania z terytorium państwa trzeciego na
terytorium kraju, jeżeli łącznie są spełnione następujące warunki:
1) rzeczy służyły do osobistego użytku tej osobie w miejscu zamieszkania na
terytorium państwa trzeciego, z tym że towary nieprzeznaczone do
konsumpcji musiały służyć do takiego użytku przez okres co najmniej
6 miesięcy przed dniem, w którym osoba ta przestała mieć miejsce
zamieszkania na terytorium państwa trzeciego;
2) rzeczy będą używane na terytorium kraju do takiego samego celu, w jakim
były używane na terytorium państwa trzeciego;
3) osoba fizyczna miała miejsce zamieszkania na terytorium państwa trzeciego
nieprzerwanie przez okres co najmniej 12 miesięcy poprzedzających zmianę
miejsca zamieszkania;
4) rzeczy te przez 12 miesięcy od dnia zgłoszenia do procedury dopuszczenia do
obrotu nie mogą zostać oddane jako zabezpieczenie, sprzedane, wynajęte,
użyczone, wydzierżawione lub w inny sposób odstąpione odpłatnie lub nie-
odpłatnie bez wcześniejszego poinformowania o tym organu celnego.
2. Zwolnienia od podatku, o którym mowa w ust. 1, nie stosuje się do:
1) napojów alkoholowych;
2) tytoniu i wyrobów tytoniowych;
3) środków transportu przeznaczonych do działalności gospodarczej;
4) artykułów potrzebnych do wykonywania zawodu lub zajęcia, innych niż
przenośne przedmioty sztuki stosowanej lub wyzwolonej.
3. Import rzeczy osobistego użytku jest zwolniony od podatku, jeżeli rzeczy
zostały zgłoszone do procedury dopuszczenia do obrotu przed upływem
12 miesięcy od dnia przeniesienia przez osobę, o której mowa w ust. 1, miejsca
zamieszkania na terytorium kraju, z zachowaniem warunku określonego w ust. 4.
4. W przypadku sprzedaży lub przeniesienia prawa własności w inny sposób,
wynajmu, użyczenia, wydzierżawienia lub innego odstąpienia rzeczy, o których
mowa w ust. 1, dokonanych przed upływem terminu, o którym mowa w ust. 1
pkt 4, rzeczy te są opodatkowane podatkiem według stawek obowiązujących
w dniu tego odstąpienia, z uwzględnieniem wartości celnej ustalonej dla tego dnia
przez organ celny.
5. Zwolnienie od podatku, o którym mowa w ust. 1, stosuje się także do
importu rzeczy stanowiących mienie osoby fizycznej, zgłoszonych do procedury
dopuszczenia do obrotu przed dniem przeniesienia przez tę osobę miejsca
zamieszkania na terytorium kraju, jeżeli osoba ta zobowiąże się do przeniesienia
miejsca zamieszkania na terytorium kraju przed upływem 6 miesięcy od dnia
przedstawienia organowi celnemu takiego zobowiązania oraz zostanie złożone
zabezpieczenie w celu zagwarantowania pokrycia kwoty podatku. Termin
określony w ust. 1 pkt 1 liczy się od dnia dopuszczenia towaru do obrotu na
terytorium kraju.
6. Zwolnienie od podatku, o którym mowa w ust. 1, stosuje się także:
1) do importu rzeczy osobistego użytku osoby fizycznej, która miała miejsce
zamieszkania na terytorium państwa trzeciego przez okres krótszy niż
12 miesięcy, ale nie krótszy niż 6 miesięcy, jeżeli osoba ta uprawdopodobni,
że nie miała wpływu na skrócenie okresu tego zamieszkania;
2) w przypadku gdy osoba, o której mowa w ust. 1, nie zachowała terminu
określonego w ust. 3, jeżeli osoba ta uprawdopodobni, że uchybienie nastąpiło
bez jej winy.