Art. 37. 1. Podatnik jest obowiązany zapłacić kwotę podatku określoną
w decyzjach naczelnika urzędu celno-skarbowego, o których mowa
w art. 33 ust. 2–3 oraz art. 34, w terminie 10 dni, licząc od dnia doręczenia tych
decyzji.
1a. W przypadku gdy kwota podatku należnego z tytułu importu towarów
została określona w decyzjach, o których mowa w art. 33 ust. 2–3 oraz w art. 34,
naczelnik urzędu skarbowego właściwy do poboru kwoty należności celnych
przywozowych wynikających z długu celnego pobiera od niepobranej kwoty
podatku odsetki z uwzględnieniem wysokości i zasad obowiązujących na potrzeby
odsetek za zwłokę od zaległości podatkowych, z zastrzeżeniem ust. 1aa i 1ab, z tym
że ich wysokość jest liczona od dnia następującego po dniu powstania obowiązku
podatkowego do dnia powiadomienia o wysokości należności podatkowych.
1aa. W przypadku gdy kwota podatku została określona w decyzjach,
o których mowa w art. 33 ust. 2–3, odsetki pobiera się w wysokości:
1) 50 % stawki odsetek za zwłokę, o której mowa w art. 56 § 1 Ordynacji
podatkowej, jeżeli zgłaszający:
a) złoży wniosek, o którym mowa w art. 33 ust. 3, nie później niż w terminie
6 miesięcy od dnia przyjęcia zgłoszenia celnego lub przedstawienia
rozliczenia zamknięcia, oraz
b) uiści w terminie 10 dni od dnia powiadomienia niepobraną na podstawie
zgłoszenia celnego lub rozliczenia zamknięcia kwotę podatku wraz z
odsetkami;
2) 150 % stawki odsetek za zwłokę, o której mowa w art. 56 § 1 Ordynacji
podatkowej, jeżeli w wyniku kontroli zgłoszenia celnego lub rozliczenia
zamknięcia dokonanej z urzędu stwierdzono zaniżenie kwoty podatku w
wysokości przekraczającej 25 % kwoty należnej i wyższej niż pięciokrotna
wysokość minimalnego wynagrodzenia za pracę w rozumieniu ustawy z dnia
10 października 2002 r. o minimalnym wynagrodzeniu za pracę (Dz. U. z
2024 r. poz. 1773), obowiązującego w dniu następującym po dniu upływu
terminu płatności należności.
1ab. W przypadku gdy kwota podatku została określona w decyzji, o której
mowa w art. 34, odsetki pobiera się w wysokości 150 % stawki odsetek za zwłokę,
o której mowa w art. 56 § 1 Ordynacji podatkowej.
1b. Od kwoty podatku wynikającego z decyzji, o których mowa
w art. 33 ust. 2–3 oraz w art. 34, niezapłaconej w terminie, pobiera się odsetki za
zwłokę zgodnie z przepisami Ordynacji podatkowej.
3. Przepisy ust. 1–1b stosuje się odpowiednio do decyzji dyrektora izby
administracji skarbowej.