Art. 13d. 1. Jeżeli w terminie, o którym mowa w art. 13b, przestaje być
spełniony którykolwiek z warunków, o których mowa w art. 13a ust. 2 lub art. 13c,
uznaje się, że wewnątrzwspólnotowe nabycie towarów, o którym mowa w art. 11
ust. 1, nastąpiło z chwilą, gdy warunek ten przestał być spełniony.
2. Jeżeli przeniesienie prawa do rozporządzania towarami jak właściciel
nastąpiło na osobę inną niż podatnik, o którym mowa w art. 13a ust. 2 pkt 3, lub
podatnik go zastępujący, uznaje się, że warunki, o których mowa w art. 13a ust. 2
lub art. 13c, przestają być spełnione bezpośrednio przed taką czynnością.
3. Jeżeli towary są wysyłane lub transportowane na terytorium państwa
członkowskiego inne niż terytorium państwa członkowskiego, z którego zostały
pierwotnie przemieszczone, lub na terytorium państwa trzeciego, uznaje się, że
warunki określone w art. 13a ust. 2 lub art. 13c przestają być spełnione
bezpośrednio przed rozpoczęciem tej wysyłki lub transportu.
4. W przypadku zniszczenia, utraty lub kradzieży towarów wprowadzonych
do magazynu w procedurze magazynu typu call-off stock uznaje się, że warunki
określone w art. 13a ust. 2 lub art. 13c przestają być spełnione w dniu, w którym
towary zostały zniszczone, utracone lub skradzione, a jeżeli określenie takiego dnia
nie jest możliwe – w dniu, w którym stwierdzono ich zniszczenie lub brak.