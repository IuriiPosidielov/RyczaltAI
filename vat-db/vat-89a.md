Art. 89a. 1. Podatnik może skorygować podstawę opodatkowania oraz
podatek należny z tytułu dostawy towarów lub świadczenia usług na terytorium
kraju w przypadku wierzytelności, których nieściągalność została
uprawdopodobniona. Korekta dotyczy również podstawy opodatkowania i kwoty
podatku przypadającej na część kwoty wierzytelności, której nieściągalność została
uprawdopodobniona.
1a. Nieściągalność wierzytelności uważa się za uprawdopodobnioną, w
przypadku gdy wierzytelność nie została uregulowana lub zbyta w jakiejkolwiek
formie w ciągu 90 dni od dnia upływu terminu jej płatności określonego w umowie
lub na fakturze.
2. Przepis ust. 1 stosuje się w przypadku gdy spełnione są następujące
warunki:
1) (uchylony)
2) (uchylony)
3) na dzień poprzedzający dzień złożenia deklaracji podatkowej, w której
dokonuje się korekty, o której mowa w ust. 1:
a) wierzyciel jest podatnikiem zarejestrowanym jako podatnik VAT
czynny;
b) (uchylona)
4) (uchylony)
5) od daty wystawienia faktury dokumentującej wierzytelność nie upłynęły
3 lata, licząc od końca roku, w którym została wystawiona.
6) (uchylony)
2a. W przypadku dostawy towaru lub świadczenia usług dokonanych na rzecz
podmiotu innego niż podatnik, o którym mowa w art. 15 ust. 1, zarejestrowany
jako podatnik VAT czynny, korekta, o której mowa w ust. 1, może zostać
dokonana, jeżeli:
1) wierzytelność została potwierdzona prawomocnym orzeczeniem sądu
i skierowana na drogę postępowania egzekucyjnego lub
2) wierzytelność została wpisana do rejestru długów prowadzonego na poziomie
krajowym, lub
3) wobec dłużnika ogłoszono upadłość konsumencką na podstawie odrębnych
przepisów.
3. Korekta, o której mowa w ust. 1, może nastąpić w rozliczeniu za okres,
w którym nieściągalność wierzytelności uznaje się za uprawdopodobnioną, pod
warunkiem że do dnia złożenia przez wierzyciela deklaracji podatkowej za ten
okres wierzytelność nie została uregulowana lub zbyta w jakiejkolwiek formie.
4. W przypadku gdy po złożeniu deklaracji podatkowej, w której dokonano
korekty, o której mowa w ust. 1, należność została uregulowana lub zbyta
w jakiejkolwiek formie, wierzyciel obowiązany jest do zwiększenia podstawy
opodatkowania oraz kwoty podatku należnego w rozliczeniu za okres, w którym
należność została uregulowana lub zbyta. W przypadku częściowego uregulowania
należności, podstawę opodatkowania oraz kwotę podatku należnego zwiększa się
w odniesieniu do tej części.
5. Wierzyciel informuje o korekcie, o której mowa w ust. 1, właściwego dla
niego naczelnika urzędu skarbowego w deklaracji podatkowej, w której dokonuje
tej korekty.