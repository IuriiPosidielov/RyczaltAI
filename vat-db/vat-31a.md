Art. 31a. 1. W przypadku gdy kwoty stosowane do określenia podstawy
opodatkowania są określone w walucie obcej, przeliczenia na złote dokonuje się
według kursu średniego danej waluty obcej ogłoszonego przez Narodowy Bank
Polski na ostatni dzień roboczy poprzedzający dzień powstania obowiązku
podatkowego. Podatnik może wybrać sposób przeliczania tych kwot na złote
według ostatniego kursu wymiany opublikowanego przez Europejski Bank
Centralny na ostatni dzień poprzedzający dzień powstania obowiązku
podatkowego; w takim przypadku waluty inne niż euro przelicza się
z zastosowaniem kursu wymiany każdej z nich względem euro.
2. W przypadku gdy podatnik wystawia fakturę przed powstaniem obowiązku
podatkowego, a kwoty stosowane do określenia podstawy opodatkowania są
określone na tej fakturze w walucie obcej, przeliczenia na złote dokonuje się
według kursu średniego danej waluty obcej ogłoszonego przez Narodowy Bank
Polski na ostatni dzień roboczy poprzedzający dzień wystawienia faktury. Przepis
ust. 1 zdanie drugie stosuje się odpowiednio.
2a. Kwoty stosowane do określenia podstawy opodatkowania określone w
walucie obcej mogą być przeliczane przez podatnika na złote zgodnie z zasadami
przeliczania przychodu określonego w walucie obcej wynikającymi z przepisów
o podatku dochodowym, obowiązującymi tego podatnika na potrzeby rozliczania
danej transakcji.
2b. Podatnik, który wybrał zasady przeliczania, o których mowa w ust. 2a, jest
obowiązany do ich stosowania przez co najmniej 12 kolejnych miesięcy, licząc od
miesiąca, w którym je wybrał.
2c. W przypadku rezygnacji z zasad przeliczania, o których mowa w ust. 2a,
podatnik jest obowiązany do stosowania zasad przeliczania, o których mowa w ust.
1 lub 2, przez co najmniej 12 kolejnych miesięcy, licząc od miesiąca następującego
po miesiącu, w którym zrezygnował z zasad przeliczania, o których mowa w ust.
2a.
2d. W przypadku gdy w okresie stosowania zasad przeliczania, o których
mowa w ust. 2a, podatnik dokona transakcji niepodlegającej przeliczeniu zgodnie
z tymi zasadami, jest on obowiązany do zastosowania dla tej transakcji zasad
przeliczania, o których mowa w ust. 1 lub 2.
3. W przypadku importu towarów przeliczenia na złote dokonuje się zgodnie
z przepisami celnymi.
4. W przypadku usług wstępu na imprezy masowe w rozumieniu ustawy
z dnia 20 marca 2009 r. o bezpieczeństwie imprez masowych (Dz. U. z 2023 r. poz.
616) kwoty stosowane do określenia podstawy opodatkowania wyrażone w walucie
obcej mogą być przeliczane na złote zgodnie z przepisami celnymi stosowanymi na
potrzeby obliczania wartości celnej importowanych towarów.
5. Na potrzeby stosowania art. 7a ust. 1, art. 45 ust. 1 pkt 11, art. 48 ust. 2,
art. 52 ust. 3, art. 56 ust. 1 i 2, art. 138a pkt 2 i art. 138i ust. 1 kwotę wyrażoną
w euro przelicza się przy zastosowaniu kursu wymiany obowiązującego
w pierwszym dniu roboczym października poprzedniego roku podatkowego,
opublikowanego przez Europejski Bank Centralny, przy czym wyrażone w złotych
kwoty wynikające z przeliczenia zaokrągla się do pełnych złotych w ten sposób, że
końcówki kwot wynoszące mniej niż 50 groszy pomija się, a końcówki kwot
wynoszące 50 i więcej groszy podwyższa się do pełnych złotych.