Art. 8. 1. Przez świadczenie usług, o którym mowa w art. 5 ust. 1 pkt 1,
rozumie się każde świadczenie na rzecz osoby fizycznej, osoby prawnej lub
jednostki organizacyjnej niemającej osobowości prawnej, które nie stanowi
dostawy towarów w rozumieniu art. 7, w tym również:
1) przeniesienie praw do wartości niematerialnych i prawnych, bez względu na
formę, w jakiej dokonano czynności prawnej;
2) zobowiązanie do powstrzymania się od dokonania czynności lub do
tolerowania czynności lub sytuacji;
3) świadczenie usług zgodnie z nakazem organu władzy publicznej lub podmiotu
działającego w jego imieniu lub nakazem wynikającym z mocy prawa.
2. Za odpłatne świadczenie usług uznaje się również:
1) użycie towarów stanowiących część przedsiębiorstwa podatnika do celów
innych niż działalność gospodarcza podatnika, w tym w szczególności do
celów osobistych podatnika lub jego pracowników, w tym byłych
pracowników, wspólników, udziałowców, akcjonariuszy, członków
spółdzielni i ich domowników, członków organów stanowiących osób
prawnych, członków stowarzyszenia, jeżeli podatnikowi przysługiwało,
w całości lub w części, prawo do obniżenia kwoty podatku należnego o kwotę
podatku naliczonego z tytułu nabycia, importu lub wytworzenia tych towarów
lub ich części składowych;
2) nieodpłatne świadczenie usług na cele osobiste podatnika lub jego
pracowników, w tym byłych pracowników, wspólników, udziałowców,
akcjonariuszy, członków spółdzielni i ich domowników, członków organów
stanowiących osób prawnych, członków stowarzyszenia, oraz wszelkie inne
nieodpłatne świadczenie usług do celów innych niż działalność gospodarcza
podatnika.
2a. W przypadku gdy podatnik, działając we własnym imieniu, ale na rzecz
osoby trzeciej, bierze udział w świadczeniu usług, przyjmuje się, że ten podatnik
sam otrzymał i wyświadczył te usługi.
5. Przepis ust. 2 pkt 1 nie ma zastosowania w przypadku użycia pojazdów
samochodowych do celów innych niż działalność gospodarcza podatnika, jeżeli
podatnikowi przysługiwało, w całości lub w części, prawo do obniżenia kwoty
podatku należnego o kwotę podatku naliczonego, obliczoną zgodnie z art. 86a
ust. 1, z tytułu:
1) nabycia, importu lub wytworzenia tych pojazdów lub
2) nabycia, importu lub wytworzenia części składowych do tych pojazdów, jeżeli
z tytułu nabycia, importu lub wytworzenia tych pojazdów podatnikowi nie
przysługiwało prawo do obniżenia kwoty podatku należnego o kwotę podatku
naliczonego.
6. W przypadku, o którym mowa w ust. 2 pkt 1 i ust. 5, za nabycie towarów
uznaje się również przyjęcie ich w używanie na podstawie umowy najmu,
dzierżawy, leasingu lub innej umowy o podobnym charakterze.