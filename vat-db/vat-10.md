Art. 10. 1. Wewnątrzwspólnotowe nabycie towarów, o którym mowa
w art. 9, nie występuje w przypadku, gdy:
1) dotyczy towarów, do których miałyby odpowiednio zastosowanie przepisy
art. 45 ust. 1 pkt 9, art. 80, art. 83 ust. 1 pkt 1, 3, 6, 10 i 18, z uwzględnieniem
warunków określonych w tych przepisach;
2) dotyczy towarów innych niż wymienione w pkt 1 nabywanych przez:
a) rolników ryczałtowych dla prowadzonej przez nich działalności
rolniczej,
b) podatników, którzy wykonują jedynie czynności inne niż opodatkowane
podatkiem i którym nie przysługuje prawo do obniżenia kwoty podatku
należnego o kwotę podatku naliczonego przy nabyciu towarów i usług,
c) podatników, u których sprzedaż jest zwolniona od podatku na podstawie
art. 113 ust. 1 i 9 albo art. 113a ust. 1,
d) osoby prawne, które nie są podatnikami
– jeżeli całkowita wartość wewnątrzwspólnotowego nabycia towarów na
terytorium kraju nie przekroczyła w trakcie roku podatkowego kwoty
50 000 zł;
3) dostawa towarów, w wyniku której ma miejsce wewnątrzwspólnotowe
nabycie towarów na terytorium kraju:
a) nie stanowiła u podatnika, o którym mowa w art. 15, albo nie
stanowiłaby u podatnika podatku od wartości dodanej dostawy towarów,
o której mowa w art. 7, lub stanowiła albo stanowiłaby taką dostawę
towarów, ale dokonywaną przez podatnika, u którego sprzedaż jest
zwolniona od podatku na podstawie art. 113 ust. 1 i 9 albo art. 113a ust. 1,
albo podatnika podatku od wartości dodanej, do którego miałyby
zastosowanie podobne zwolnienia, z wyjątkiem przypadku, gdy
przedmiotem dostawy są nowe środki transportu, lub
b) stanowiłaby dostawę towarów, o której mowa w art. 22 ust. 1 pkt 2;
4) dostawa towarów, o których mowa w art. 120 ust. 1, w wyniku której ma
miejsce wewnątrzwspólnotowe nabycie towarów na terytorium kraju, jest
opodatkowana podatkiem od wartości dodanej na terytorium państwa
członkowskiego rozpoczęcia wysyłki lub transportu towarów na zasadach
odpowiadających regulacjom zawartym w art. 120 ust. 4 i 5, a nabywca
posiada dokumenty jednoznacznie potwierdzające nabycie towarów na tych
zasadach;
5) dostawa towarów, o których mowa w art. 120 ust. 1, w wyniku której ma
miejsce wewnątrzwspólnotowe nabycie towarów na terytorium kraju, jest
dokonywana przez organizatora aukcji (licytacji) oraz do dostawy tej
zastosowano szczególne zasady opodatkowania podatkiem od wartości
dodanej obowiązujące w państwie członkowskim rozpoczęcia transportu lub
wysyłki, stosowane do dostaw towarów dokonywanych przez organizatora
aukcji (licytacji), wyłączające uznanie dostawy towarów za czynność
odpowiadającą wewnątrzwspólnotowej dostawie towarów, pod warunkiem
posiadania przez nabywcę dokumentów jednoznacznie potwierdzających
nabycie towarów na tych szczególnych zasadach.
2. Przepis ust. 1 pkt 2 stosuje się, jeżeli całkowita wartość
wewnątrzwspólnotowego nabycia towarów na terytorium kraju nie przekroczyła
w poprzednim roku podatkowym kwoty 50 000 zł.
3. Przepisów ust. 1 pkt 2 i ust. 2 nie stosuje się, jeżeli przedmiotem nabycia
są:
1) nowe środki transportu;
2) wyroby akcyzowe.
4. Przy ustalaniu wartości, o których mowa w ust. 1 pkt 2 i ust. 2, nie wlicza
się kwoty podatku od wartości dodanej należnego lub zapłaconego na terytorium
państwa członkowskiego, z którego towary te są wysyłane lub transportowane.
Do wartości, o których mowa w zdaniu pierwszym, nie wlicza się wartości z tytułu
wewnątrzwspólnotowego nabycia towarów, o których mowa w ust. 3.
5. W przypadku gdy u podmiotów, u których zgodnie z ust. 1 pkt 2 nie
występuje wewnątrzwspólnotowe nabycie towarów, zostaje przekroczona kwota,
o której mowa w ust. 1 pkt 2, uznaje się, że wewnątrzwspólnotowe nabycie
towarów ma miejsce od momentu przekroczenia tej kwoty.
6. Podatnicy oraz osoby prawne niebędące podatnikami, do których ma
zastosowanie ust. 1 pkt 2, mogą wybrać opodatkowanie wewnątrzwspólnotowego
nabycia towarów przez złożenie naczelnikowi urzędu skarbowego oświadczenia na
piśmie o takim wyborze albo przez podanie dokonującemu dostawy towarów
numeru, o którym mowa w art. 97 ust. 10.
7. Wybór opodatkowania, o którym mowa w ust. 6, obowiązuje przez
2 kolejne lata, licząc od dnia dokonania wewnątrzwspólnotowego nabycia
towarów, dla którego dokonano takiego wyboru.
8. Podatnicy, o których mowa w ust. 6, mogą ponownie skorzystać z
wyłączenia, o którym mowa w ust. 1, jeżeli zawiadomią na piśmie naczelnika
urzędu skarbowego o rezygnacji z opodatkowania przed początkiem miesiąca,
w którym rezygnują z opodatkowania, nie wcześniej jednak niż po upływie terminu
określonego w ust. 7.