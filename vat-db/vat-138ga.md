Art. 138ga. 1. W przypadkach:
1) upływu terminu, o którym mowa w art. 61 ust. 2 rozporządzenia 282/2011,
oraz w przypadkach, o których mowa w art. 61a ust. 1 rozporządzenia
282/2011, podatnik, dla którego państwem członkowskim konsumpcji jest
Rzeczpospolita Polska, a w przypadku podatnika reprezentowanego przez
pośrednika – pośrednik,
2) o których mowa w art. 61a ust. 2 rozporządzenia 282/2011, pośrednik
w odniesieniu do podatników, dla których państwem członkowskim
konsumpcji jest Rzeczpospolita Polska, reprezentowanych przez tego
pośrednika
– składa korektę deklaracji VAT drogą elektroniczną, za pomocą aplikacji
informatycznej udostępnionej na stronie podmiotowej urzędu obsługującego
ministra właściwego do spraw finansów publicznych, do Łódzkiego Urzędu
Skarbowego.
2. Korekta, o której mowa w ust. 1, zawiera:
1) informacje o miejscu i powodach składania korekty;
2) dane podatnika:
a) nazwę lub imię i nazwisko,
b) adres siedziby lub adres miejsca zamieszkania,
c) numer identyfikacyjny VAT podatnika wykorzystywany przez państwo
członkowskie identyfikacji na potrzeby procedury importu i kod tego
państwa, a w przypadku podatnika reprezentowanego przez pośrednika –
także indywidualny numer identyfikacyjny pośrednika wykorzystywany
przez państwo członkowskie identyfikacji na potrzeby procedury
importu i kod tego państwa;
3) okres rozliczeniowy i kwotę VAT, w odniesieniu do której dokonywana jest
korekta;
4) w przypadku wystąpienia nadpłaty – informacje niezbędne do jej rozliczenia;
5) dane kontaktowe, w tym numer telefonu i adres poczty elektronicznej
podatnika, a w przypadku podatnika reprezentowanego przez pośrednika –
także dane kontaktowe pośrednika.
3. Do kwot podlegających korekcie, o której mowa w ust. 1, przepisy
art. 138g ust. 6 i 7 stosuje się odpowiednio.
4. Podatnik, a w przypadku podatnika reprezentowanego przez pośrednika –
pośrednik, jest obowiązany do wpłacenia kwoty VAT, w odniesieniu do której
dokonywana jest korekta, w euro na rachunek bankowy Łódzkiego Urzędu
Skarbowego.