Art. 145a. 1. Z zastrzeżeniem art. 145b, podatnicy mogą prowadzić
ewidencję sprzedaży przy zastosowaniu kas rejestrujących z elektronicznym lub
papierowym zapisem kopii, które nie umożliwiają połączenia i przesyłania danych
między kasą rejestrującą a Centralnym Repozytorium Kas, określonych w art. 111a
ust. 3.
2. Kasa rejestrująca z elektronicznym lub papierowym zapisem kopii musi
zapewniać prawidłowe zaewidencjonowanie podstawowych danych dotyczących
dokonywanych sprzedaży, w tym wysokości podstawy opodatkowania i podatku
należnego, oraz musi przechowywać te dane, a w przypadku kasy z elektronicznym
zapisem kopii – dodatkowo zapewniać bezpieczne ich przesyłanie na zewnętrzne
nośniki danych.
3. Podatnicy prowadzący ewidencję sprzedaży przy zastosowaniu kas
rejestrujących z elektronicznym lub papierowym zapisem kopii są obowiązani
dokonać zgłoszenia kasy rejestrującej do naczelnika urzędu skarbowego w celu
otrzymania numeru ewidencyjnego kasy.
4. Podatnicy prowadzący ewidencję sprzedaży przy zastosowaniu kas
rejestrujących z papierowym zapisem kopii są obowiązani dokonywać wydruku
kopii dokumentów wystawianych przy zastosowaniu tych kas.
5. W kasach rejestrujących z papierowym zapisem kopii pamięć fiskalna nie
podlega wymianie.
6. Producenci krajowi i podmioty dokonujące wewnątrzwspólnotowego
nabycia lub importu kas rejestrujących z elektronicznym lub papierowym zapisem
kopii w celu wprowadzenia ich na terytorium kraju do obrotu są obowiązani do
uzyskania dla danego typu kas rejestrujących z elektronicznym lub papierowym
zapisem kopii potwierdzenia Prezesa Głównego Urzędu Miar, że kasy te spełniają
funkcje wymienione w ust. 2 oraz kryteria i warunki techniczne dla tych kas.
Potwierdzenie to jest wydawane nie później niż do dnia upływu okresów
wskazanych odpowiednio w ust. 7 pkt 1 i 2.
7. Potwierdzenia o spełnieniu funkcji, kryteriów i warunków technicznych dla
kas rejestrujących przez:
1) kasy rejestrujące z elektronicznym zapisem kopii:
a) inne niż o zastosowaniu specjalnym – są wydawane na okres do dnia 31
grudnia 2022 r.,
b) o zastosowaniu specjalnym – są wydawane na okres do dnia 31 grudnia
2023 r.;
2) kasy rejestrujące z papierowym zapisem kopii – są wydawane na okres do
dnia 31 sierpnia 2019 r.
8. W przypadku gdy do obrotu wprowadzono kasę rejestrującą
z elektronicznym lub papierowym zapisem kopii, która wbrew deklaracji, o której
mowa w art. 111 ust. 6g pkt 2, nie spełnia funkcji, kryteriów lub warunków
technicznych dla tych kas, lub do której nie dołączono takiej deklaracji, naczelnik
urzędu skarbowego nakłada, w drodze decyzji, na producenta krajowego, podmiot
dokonujący wewnątrzwspólnotowego nabycia lub importu tej kasy albo inny
podmiot wprowadzający do obrotu tę kasę karę pieniężną w wysokości 5000 zł.
9. Podstawą do wydania decyzji, o której mowa w ust. 8, w zakresie
wymaganych funkcji, kryteriów lub warunków technicznych jest opinia Prezesa
Głównego Urzędu Miar, która zawiera opis braków w zakresie spełnienia tych
funkcji, kryteriów lub warunków technicznych.
10. W przypadku gdy podatnik nie podda kasy rejestrującej w terminach
określonych w przepisach wydanych na podstawie ust. 15 pkt 4 obowiązkowemu
przeglądowi technicznemu przez właściwy podmiot prowadzący serwis, naczelnik
urzędu skarbowego nakłada na podatnika, w drodze decyzji, karę pieniężną
w wysokości 300 zł. Wykonanie obowiązku, o którym mowa w art. 111 ust. 3a
pkt 4, stwierdza się na podstawie wpisu wyniku przeglądu technicznego w książce
kasy.
11. Wpływy z kar pieniężnych, o których mowa w ust. 8 i 10, stanowią
dochód budżetu państwa. Karę pieniężną uiszcza się, bez wezwania naczelnika
urzędu skarbowego, na rachunek bankowy właściwego urzędu skarbowego
w terminie 14 dni od dnia doręczenia decyzji o jej wymierzeniu.
11a. W zakresie nieuregulowanym w ust. 8–11 do kar pieniężnych stosuje się
odpowiednio przepisy działu IV Ordynacji podatkowej.
12. Przepisy art. 111 ust. 1, 1b–3, ust. 3a pkt 1 lit. a, pkt 2–4, 6–9, 11 i 13,
ust. 3b–3d, ust. 6a zdanie drugie, ust. 6c–6f i 6g–6i stosuje się odpowiednio.
13. Podmioty prowadzące serwis kas rejestrujących z elektronicznym
i papierowym zapisem kopii są obowiązane składać do właściwego dla podatnika
naczelnika urzędu skarbowego wykazy obowiązkowych przeglądów technicznych
tych kas w terminie do 15. dnia miesiąca następującego po miesiącu, w którym
został dokonany przegląd. Wykaz ten zawiera imię i nazwisko lub nazwę i numer
identyfikacji podatkowej podmiotu prowadzącego serwis i podatnika, numer
ewidencyjny i numer unikatowy kasy rejestrującej oraz datę dokonania przeglądu.
14. Do serwisu kas rejestrujących z papierowym zapisem kopii oraz kontroli
takich kas w zakresie spełniania przez nie funkcji, kryteriów i warunków
technicznych stosuje się przepisy określające funkcje, kryteria i warunki techniczne
dla takich kas obowiązujące na dzień uzyskania odpowiednio decyzji albo
potwierdzenia właściwych organów, że kasy te spełniają odpowiednie funkcje oraz
kryteria i warunki techniczne, którym muszą odpowiadać.
15. Minister właściwy do spraw finansów publicznych określi, w drodze
rozporządzenia:
1) sposób prowadzenia ewidencji sprzedaży przy zastosowaniu kas
rejestrujących z elektronicznym lub papierowym zapisem kopii, w tym kas
o zastosowaniu specjalnym dla specyficznego rodzaju działalności, oraz
warunki i sposób używania przez podatników kas rejestrujących
z elektronicznym lub papierowym zapisem kopii, w tym sposób zakończenia
używania tych kas w przypadku zakończenia działalności gospodarczej lub
pracy tych kas, oraz sposób wystawiania dokumentów z kas rejestrujących
i szczególne przypadki wydawania nabywcy dowodu sprzedaży,
uwzględniając potrzebę właściwego prowadzenia ewidencji sprzedaży przy
zastosowaniu tych kas przez podatników oraz potrzebę przeciwdziałania
nieewidencjonowaniu sprzedaży przy ich zastosowaniu, jak również
zapewnienia kontroli prawidłowości rozliczania podatku i prawidłowości
końcowego rozliczenia pracy tych kas;
2) termin zgłoszenia kasy rejestrującej z elektronicznym lub papierowym
zapisem kopii do naczelnika urzędu skarbowego w celu otrzymania numeru
ewidencyjnego, rodzaje dokumentów, które są składane w związku
z używaniem takiej kasy, sposób ich składania oraz wzory tych dokumentów,
uwzględniając potrzebę zapewnienia prawidłowego prowadzenia ewidencji
sprzedaży przy zastosowaniu takich kas oraz zapewnienia kontroli
prawidłowości rozliczania podatku;
3) warunki zorganizowania i prowadzenia serwisu kas rejestrujących
z elektronicznym lub papierowym zapisem kopii mające znaczenie dla
prowadzenia ewidencji sprzedaży, w tym warunki, które powinny spełniać
podmioty prowadzące serwis tych kas, uwzględniając potrzebę prawidłowego
prowadzenia ewidencji sprzedaży przy zastosowaniu tych kas oraz dostępność
ich serwisu;
4) terminy oraz zakres obowiązkowych przeglądów technicznych, o których
mowa w art. 111 ust. 3a pkt 4 i 11, uwzględniając potrzebę sprawdzenia
poprawnego działania kasy rejestrującej z elektronicznym lub papierowym
zapisem kopii w zakresie prawidłowego prowadzenia ewidencji sprzedaży,
przechowywania zarejestrowanych w niej danych, wydawania konsumentowi
dowodów nabycia towarów i usług oraz wydawania innych dokumentów
fiskalnych.
16. Minister właściwy do spraw gospodarki w porozumieniu z ministrem
właściwym do spraw finansów publicznych określi, w drodze rozporządzenia:
1) szczegółowe kryteria i warunki techniczne, którym muszą odpowiadać kasy
rejestrujące z elektronicznym zapisem kopii, oraz sposób oznaczania pamięci
fiskalnej takich kas numerami unikatowymi, warunki ich przydzielania oraz
dokumenty, które powinny być dołączone do takiej kasy przy wprowadzaniu
jej do obrotu,
2) rodzaje danych zawartych we wniosku producenta krajowego albo podmiotu
dokonującego wewnątrzwspólnotowego nabycia lub importu kas
rejestrujących z elektronicznym zapisem kopii o wydanie potwierdzenia,
o którym mowa w ust. 6, oraz rodzaje dokumentów, w tym oświadczeń,
i urządzeń, w tym kas rejestrujących z elektronicznym zapisem kopii
wzorcowych do badań, niezbędnych do wydania potwierdzenia, w tym
dołączanych do wniosku o wydanie potwierdzenia,
3) okres, na który jest wydawane potwierdzenie, o którym mowa w ust. 6,
4) zakres badań kasy rejestrującej z elektronicznym zapisem kopii oraz rodzaje
danych zawartych w sprawozdaniu z badań tej kasy
– uwzględniając potrzebę przeciwdziałania nieewidencjonowaniu lub
nieprawidłowemu prowadzeniu ewidencji sprzedaży przez podatników,
zabezpieczenia zaewidencjonowanych danych, konieczność zapewnienia
konsumentowi prawa do otrzymania dowodu nabycia towarów i usług
z uwidocznioną kwotą podatku oraz możliwość sprawdzenia przez niego
prawidłowego zaewidencjonowania sprzedaży i wystawiania dowodu
potwierdzającego jej dokonanie oraz optymalne dla danego rodzaju sprzedaży
rozwiązania techniczne dotyczące konstrukcji kas rejestrujących z elektronicznym
zapisem kopii, jak również celowość systematycznej aktualizacji i weryfikacji
wydanych potwierdzeń, o których mowa w ust. 6.
17. Minister właściwy do spraw finansów publicznych może zwolnić,
w drodze rozporządzenia, na czas określony, niektóre grupy podatników oraz
niektóre czynności z obowiązku prowadzenia ewidencji sprzedaży przy
zastosowaniu kas rejestrujących z elektronicznym lub papierowym zapisem kopii
oraz określić warunki korzystania ze zwolnienia, mając na uwadze interes
publiczny, w szczególności sytuację budżetu państwa. Przy wydawaniu
rozporządzenia minister właściwy do spraw finansów publicznych uwzględnia:
1) wielkość i proporcje sprzedaży zwolnionej od podatku w danej grupie
podatników;
2) stosowane przez podatników zasady dokumentowania sprzedaży;
3) możliwości techniczno-organizacyjne prowadzenia przez podatników
ewidencji przy zastosowaniu kas rejestrujących z elektronicznym lub
papierowym zapisem kopii;
4) konieczność zapewnienia realizacji obowiązku prowadzenia ewidencji
sprzedaży przy zastosowaniu kas rejestrujących z elektronicznym lub
papierowym zapisem kopii przy uwzględnieniu korzyści wynikających
z prowadzenia ewidencji sprzedaży przy zastosowaniu kas rejestrujących
z elektronicznym lub papierowym zapisem kopii oraz zwrotu podatnikom
z budżetu państwa części wydatków na zakup tych kas;
5) konieczność zapewnienia prawidłowości rozliczania podatku, w tym
właściwego prowadzenia ewidencji sprzedaży;
6) konieczność zapewnienia kontroli prawidłowości rozliczania podatku;
7) konieczność przeciwdziałania nadużyciom związanym
z nieewidencjonowaniem sprzedaży przez podatników.