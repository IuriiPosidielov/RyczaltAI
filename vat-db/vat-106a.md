Art. 106a. Przepisy niniejszego rozdziału stosuje się do:
1) sprzedaży, z wyjątkiem:
a) przypadków, o których mowa w art. 17 ust. 1 pkt 4 i 5 oraz ust. 1a,
w których usługodawca lub dokonujący dostawy towarów nie rozlicza
podatku należnego i faktura dokumentująca te transakcje nie jest
wystawiana przez usługobiorcę lub nabywcę towarów w imieniu i na
rzecz usługodawcy lub dokonującego dostawy towarów,
b) czynności rozliczanych w procedurach szczególnych, o których mowa
w dziale XII w rozdziałach 6a, 7 i 9, dla których państwem
członkowskim identyfikacji w rozumieniu przepisów tych rozdziałów
jest państwo członkowskie inne niż Rzeczpospolita Polska;
2) dostawy towarów i świadczenia usług dokonywanych przez podatnika
posiadającego na terytorium kraju siedzibę działalności gospodarczej lub stałe
miejsce prowadzenia działalności gospodarczej, z którego dokonywane są te
czynności, a w przypadku braku na terytorium kraju siedziby działalności
gospodarczej oraz stałego miejsca prowadzenia działalności gospodarczej –
posiadającego na terytorium kraju stałe miejsce zamieszkania albo zwykłe
miejsce pobytu, z którego dokonywane są te czynności, w przypadku gdy
miejscem świadczenia jest terytorium:
a) państwa członkowskiego inne niż terytorium kraju, a osobą zobowiązaną
do zapłaty podatku od wartości dodanej jest nabywca towaru lub
usługobiorca i faktura dokumentująca te czynności nie jest wystawiana
przez tego nabywcę lub usługobiorcę w imieniu i na rzecz podatnika,
b) państwa trzeciego;
3) dostawy towarów i świadczenia usług rozliczanych w procedurach
szczególnych, o których mowa w dziale XII w rozdziałach 6a i 7, przez
podatników zidentyfikowanych na potrzeby tych procedur, dla których
państwem członkowskim identyfikacji w rozumieniu przepisów tych
rozdziałów jest Rzeczpospolita Polska;
4) sprzedaży na odległość towarów importowanych, rozliczanej w procedurze
szczególnej, o której mowa w dziale XII w rozdziale 9, przez podatników
zidentyfikowanych na potrzeby tej procedury, dla których państwem
członkowskim identyfikacji w rozumieniu przepisów tego rozdziału jest
Rzeczpospolita Polska.