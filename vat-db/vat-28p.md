Art. 28p. 1. Dostawca, o którym mowa w art. 22a ust. 3 i 6, oraz podatnik,
o którym mowa w art. 28k ust. 4 i 6, składają, za pomocą środków komunikacji
elektronicznej, do naczelnika urzędu skarbowego zawiadomienie o wyborze
miejsca opodatkowania albo o rezygnacji z dokonanego wyboru miejsca
opodatkowania.
2. Zawiadomienie, o którym mowa w ust. 1, zawiera:
1) informacje o miejscu i celu składania zawiadomienia;
2) dane dostawcy lub podatnika:
a) nazwę lub imię i nazwisko,
b) adres siedziby lub adres miejsca zamieszkania,
c) numer identyfikacji podatkowej;
3) informacje o wyborze miejsca opodatkowania lub o rezygnacji z dokonanego
wyboru miejsca opodatkowania, niezbędne do określenia momentu tego
wyboru i rezygnacji z niego;
4) dane kontaktowe, w tym numer telefonu i adres poczty elektronicznej,
dostawcy lub podatnika, a w przypadku ustanowienia pełnomocnika – dane
kontaktowe pełnomocnika.
3. Jeżeli zawiadomienie, o którym mowa w ust. 1, nie spełnia wymogów
określonych w ust. 2, naczelnik urzędu skarbowego w terminie 14 dni od dnia
otrzymania zawiadomienia wzywa do jego uzupełnienia.