Art. 70. 1. Zwalnia się od podatku, z zastrzeżeniem ust. 3, import:
1) niewielkich próbek towarów wytwarzanych na terytorium państwa trzeciego,
jeżeli łącznie spełniają następujące warunki:
a) są bezpłatnie przywożone z terytorium państwa trzeciego lub są
uzyskiwane na imprezach, o których mowa w ust. 2, z towarów
przywiezionych z terytorium państwa trzeciego,
b) są przeznaczone wyłącznie do bezpłatnego rozdania,
c) mogą być używane wyłącznie w celu reklamy i mają niewielką wartość
jednostkową,
d) ich wartość i ilość, biorąc pod uwagę liczbę zwiedzających i wystawców,
pozostaje w odpowiednich proporcjach do charakteru imprezy,
e) nie nadają się do obrotu handlowego i, jeżeli ich charakter na to pozwala,
znajdują się w opakowaniach zawierających mniejszą ilość towaru niż
najmniejsze opakowania takiego towaru znajdujące się w obrocie
handlowym;
2) towarów przywożonych wyłącznie w celu demonstracji maszyn i urządzeń
wytwarzanych na terytorium państwa trzeciego, jeżeli:
a) są przeznaczone do zużycia lub ulegają zniszczeniu w trakcie trwania
imprezy oraz
b) ich wartość i ilość, biorąc pod uwagę liczbę zwiedzających i wystawców,
pozostaje w odpowiednich proporcjach do charakteru imprezy;
3) materiałów o niewielkiej wartości przeznaczonych do budowy, wyposażenia
i dekoracji stoisk wystawców zagranicznych, w szczególności farby, lakiery,
tapety i inne materiały, jeżeli zostaną zużyte lub zniszczone;
4) drukowanych materiałów, katalogów, prospektów, cenników, plakatów
reklamowych, ilustrowanych i nieilustrowanych kalendarzy, nieoprawionych
fotografii i innych towarów dostarczonych bezpłatnie, w celu wykorzystania
ich do reklamy towarów wytwarzanych na terytorium państwa trzeciego,
jeżeli:
a) są przeznaczone do bezpłatnego rozdania,
b) ich wartość i ilość, biorąc pod uwagę liczbę zwiedzających i wystawców,
pozostaje w odpowiednich proporcjach do charakteru imprezy.
2. Zwolnienie od podatku, o którym mowa w ust. 1, stosuje się pod
warunkiem, że towary są przeznaczone na:
1) wystawy, targi, salony i podobne imprezy o charakterze handlowym,
przemysłowym, rolnym lub rzemieślniczym;
2) wystawy lub imprezy organizowane w celach charytatywnych;
3) wystawy lub imprezy organizowane w celach naukowych, technicznych,
rzemieślniczych, artystycznych, edukacyjnych, kulturalnych, sportowych,
religijnych, związanych z działalnością związków zawodowych,
turystycznych lub w celu promowania współpracy międzynarodowej;
4) spotkania przedstawicieli organizacji międzynarodowych;
5) uroczystości i spotkania o charakterze oficjalnym lub upamiętniającym
określone zdarzenia.
3. Niekonfekcjonowane próbki środków spożywczych i napojów, spełniające
warunki określone w ust. 1 pkt 1, podlegają zwolnieniu od podatku, jeżeli są
bezpłatnie konsumowane na imprezach, o których mowa w ust. 2.
4. Zwolnienie od podatku, o którym mowa w ust. 1 pkt 1 i 2, nie dotyczy:
1) napojów alkoholowych;
2) tytoniu i wyrobów tytoniowych;
3) paliw stałych, ciekłych i gazowych.