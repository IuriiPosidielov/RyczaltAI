Art. 97. 1. Podatnicy, o których mowa w art. 15 i art. 15a, podlegający
obowiązkowi zarejestrowania jako podatnicy VAT czynni, są obowiązani przed
dniem dokonania pierwszej wewnątrzwspólnotowej dostawy lub pierwszego
wewnątrzwspólnotowego nabycia zawiadomić naczelnika urzędu skarbowego
w zgłoszeniu rejestracyjnym, o którym mowa w art. 96, o zamiarze rozpoczęcia
wykonywania tych czynności.
2. Przepis ust. 1 stosuje się również do podatników w rozumieniu
art. 15 innych niż wymienieni w ust. 1 i osób prawnych niebędących podatnikami
w rozumieniu art. 15, u których wartość wewnątrzwspólnotowego nabycia
towarów przekroczyła kwotę, o której mowa w art. 10 ust. 1 pkt 2, oraz tych, którzy
zamierzają skorzystać z możliwości określonej w art. 10 ust. 6.
3. Przepis ust. 1 stosuje się odpowiednio również do podatników, o których
mowa w art. 15, innych niż wymienieni w ust. 1 i 2, którzy:
1) nabywają usługi, do których stosuje się art. 28b, jeżeli usługi te stanowiłyby
u nich import usług;
2) świadczą usługi, do których stosuje się art. 100 ust. 1 pkt 4, dla podatników
podatku od wartości dodanej lub osób prawnych niebędących takimi
podatnikami, zidentyfikowanych na potrzeby podatku od wartości dodanej.
3a. Przepisu ust. 1 nie stosuje się do podatników, którzy ustanowili
przedstawiciela podatkowego, o którym mowa w art. 18d ust. 1.
4. Naczelnik urzędu skarbowego rejestruje podmiot, który dokonał
zawiadomienia zgodnie z ust. 1, jako podatnika VAT UE.
9. Naczelnik urzędu skarbowego potwierdza zarejestrowanie podmiotu,
o którym mowa w ust. 1–3, jako podatnika VAT UE.
10. Podmioty, o których mowa w ust. 1–3, zarejestrowane jako podatnicy
VAT UE, które uzyskały potwierdzenie zgodnie z ust. 9, podając numer, pod
którym są zidentyfikowane na potrzeby podatku, przy:
1) dokonywaniu wewnątrzwspólnotowego nabycia towarów,
2) dokonywaniu wewnątrzwspólnotowej dostawy towarów,
3) świadczeniu usług, do których stosuje się art. 100 ust. 1 pkt 4, dla podatników
podatku od wartości dodanej lub osób prawnych niebędących takimi
podatnikami, zidentyfikowanych na potrzeby podatku od wartości dodanej,
4) nabywaniu usług, do których stosuje się art. 28b, dla których są podatnikami
z tytułu importu usług,
5) przemieszczaniu towarów, w celu ich nabycia, z terytorium państwa
członkowskiego innego niż terytorium kraju na terytorium kraju w procedurze
magazynu typu call-off stock, o której mowa w dziale II rozdziale 3a
– są obowiązane do posługiwania się numerem identyfikacji podatkowej
poprzedzonym kodem PL.
13. W przypadku zaprzestania przez podmiot zarejestrowany jako podatnik
VAT UE wykonywania czynności, o których mowa w ust. 1 i 3, podmiot ten jest
obowiązany na piśmie zgłosić ten fakt naczelnikowi urzędu skarbowego przez
aktualizację zgłoszenia rejestracyjnego; zgłoszenie składa się w terminie 15 dni,
licząc od dnia zaistnienia tej okoliczności.
14. Zgłoszenie, o którym mowa w ust. 13, stanowi dla naczelnika urzędu
skarbowego podstawę do wykreślenia podmiotu z rejestru jako podatnika VAT UE.
15. W przypadku gdy podmiot, o którym mowa w ust. 1–3, złoży za 3 kolejne
miesiące lub kwartał deklaracje, o których mowa w art. 99 ust. 1, 2 lub 3, w których
nie wykazał sprzedaży, nabycia towarów lub usług ani importu towarów z kwotami
podatku do odliczenia, naczelnik urzędu skarbowego wykreśla z urzędu ten
podmiot z rejestru jako podatnika VAT UE i powiadamia go o wykreśleniu.
15a. Przepis ust. 15 stosuje się odpowiednio, gdy podmiot, o którym mowa w
ust. 1–3, przez okres 3 kolejnych miesięcy nie składał informacji
podsumowujących, o których mowa w art. 100, pomimo istnienia takiego
obowiązku.
16. Wykreślenie podatnika z rejestru jako podatnika VAT, o którym mowa
w art. 96 ust. 6, 7, 7b–7bb i 8–9a, jest równoznaczne z wykreśleniem z rejestru jako
podatnika VAT UE. Przepisy art. 96 ust. 8b i 9g–9k stosuje się odpowiednio.
17. Naczelnik urzędu skarbowego lub wyznaczona przez ministra właściwego
do spraw finansów publicznych jednostka organizacyjna, na wniosek
zainteresowanego, potwierdza zidentyfikowanie określonego podmiotu na
potrzeby transakcji wewnątrzwspólnotowych na terytorium państwa
członkowskiego innym niż terytorium kraju albo informuje o braku takiego
potwierdzenia. Zainteresowanym może być podatnik, o którym mowa w art. 15,
lub osoba prawna, która nie jest takim podatnikiem, mający interes prawny
w uzyskaniu potwierdzenia.
18. Wniosek, o którym mowa w ust. 17, składa się na piśmie, faksem lub
telefonicznie albo pocztą elektroniczną.
20. Minister właściwy do spraw finansów publicznych wyznaczy, w drodze
rozporządzenia, jednostkę organizacyjną do celów dokonywania potwierdzenia
zidentyfikowania określonego podmiotu na potrzeby transakcji
wewnątrzwspólnotowych na terytorium państwa członkowskiego innym niż
terytorium kraju oraz informowania o braku takiego potwierdzenia, uwzględniając
konieczność zapewnienia sprawności postępowania w tych sprawach.
21. Minister właściwy do spraw finansów publicznych może, w drodze
rozporządzenia, wyznaczyć organ podatkowy właściwy w sprawach rejestrowania
podatników dokonujących pierwszej wewnątrzwspólnotowej dostawy lub
pierwszego wewnątrzwspólnotowego nabycia oraz określić terytorialny zasięg jego
działania, uwzględniając konieczność usprawnienia weryfikacji danych podanych
w zgłoszeniu rejestracyjnym oraz wymiany informacji między organami
podatkowymi.