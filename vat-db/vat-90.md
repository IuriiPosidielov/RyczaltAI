Art. 90. 1. W stosunku do towarów i usług, które są wykorzystywane przez
podatnika do wykonywania czynności, w związku z którymi przysługuje prawo do
obniżenia kwoty podatku należnego, jak i czynności, w związku z którymi takie
prawo nie przysługuje, podatnik jest obowiązany do odrębnego określenia kwot
podatku naliczonego związanych z czynnościami, w stosunku do których
podatnikowi przysługuje prawo do obniżenia kwoty podatku należnego.
2. Jeżeli nie jest możliwe wyodrębnienie całości lub części kwot, o których
mowa w ust. 1, podatnik może pomniejszyć kwotę podatku należnego o taką część
kwoty podatku naliczonego, którą można proporcjonalnie przypisać czynnościom,
w stosunku do których podatnikowi przysługuje prawo do obniżenia kwoty podatku
należnego, z zastrzeżeniem ust. 10.
3. Proporcję, o której mowa w ust. 2, ustala się jako udział rocznego obrotu
z tytułu czynności, w związku z którymi przysługuje prawo do obniżenia kwoty
podatku należnego, w całkowitym obrocie uzyskanym z tytułu czynności,
w związku z którymi podatnikowi przysługuje prawo do obniżenia kwoty podatku
należnego, oraz czynności, w związku z którymi podatnikowi nie przysługuje takie
prawo.
4. Proporcję, o której mowa w ust. 3, określa się procentowo w stosunku
rocznym na podstawie obrotu osiągniętego w roku poprzedzającym rok podatkowy,
w odniesieniu do którego jest ustalana proporcja. Proporcję tę zaokrągla się w górę
do najbliższej liczby całkowitej.
5. Do obrotu, o którym mowa w ust. 3, nie wlicza się obrotu uzyskanego
z dostawy towarów i usług, które na podstawie przepisów o podatku dochodowym
są zaliczane przez podatnika do środków trwałych oraz wartości niematerialnych
i prawnych podlegających amortyzacji, oraz gruntów i praw wieczystego
użytkowania gruntów, jeżeli są zaliczane do środków trwałych podatnika –
używanych przez podatnika na potrzeby jego działalności.
6. Do obrotu, o którym mowa w ust. 3, nie wlicza się obrotu z tytułu transakcji
dotyczących:
1) pomocniczych transakcji w zakresie nieruchomości i pomocniczych
transakcji finansowych;
2) usług wymienionych w art. 43 ust. 1 pkt 7, 12 i 38–41, w zakresie, w jakim
transakcje te mają charakter pomocniczy.
7. (uchylony)
8. Podatnicy, którzy w poprzednim roku podatkowym nie osiągnęli obrotu,
o którym mowa w ust. 3, lub u których obrót ten w poprzednim roku podatkowym
był niższy niż 30 000 zł, do obliczenia kwoty podatku naliczonego podlegającej
odliczeniu od kwoty podatku należnego przyjmują proporcję wyliczoną
szacunkowo. Podatnicy są obowiązani zawiadomić naczelnika urzędu skarbowego
o przyjętej proporcji w terminie do 25. dnia miesiąca następującego po miesiącu,
w którym ta proporcja została zastosowana po raz pierwszy, nie później jednak niż
w dniu przesłania ewidencji, o której mowa w art. 109 ust. 3.
9. Przepis ust. 8 stosuje się również, gdy podatnik uzna, że w odniesieniu do
niego kwota obrotu, o której mowa w tym przepisie, byłaby niereprezentatywna.
9a. Przy ustalaniu proporcji zgodnie z ust. 2–6 do obrotu nie wlicza się kwoty
podatku.
10. W przypadku gdy proporcja określona zgodnie z ust. 2–8:
1) przekroczyła 98 % oraz kwota podatku naliczonego niepodlegająca
odliczeniu, wynikająca z zastosowania tej proporcji, w skali roku, była
mniejsza niż 10 000 zł – podatnik ma prawo uznać, że proporcja ta wynosi
100 %;
2) nie przekroczyła 2 % – podatnik ma prawo uznać, że proporcja ta wynosi 0 %.
10a. W przypadku jednostki samorządu terytorialnego proporcję, o której
mowa w ust. 2, ustala się odrębnie dla każdej z jednostek organizacyjnych jednostki
samorządu terytorialnego. Przepisy ust. 3–6 i 8–10 stosuje się odpowiednio.
10b. Przez jednostki organizacyjne jednostki samorządu terytorialnego, o
których mowa w ust. 10a, rozumie się:
1) utworzone przez jednostkę samorządu terytorialnego samorządową jednostkę
budżetową lub samorządowy zakład budżetowy;
2) urząd gminy, starostwo powiatowe, urząd marszałkowski.
10c. W przypadku grupy VAT proporcję, o której mowa w ust. 2, przyjmuje
się odrębnie dla każdego jej członka, przy czym w roku, w którym ta grupa VAT
uzyskała status podatnika, proporcję tę przyjmuje się w wartości ustalonej przez
członków grupy VAT na moment jej utworzenia. Przepisy ust. 3–6 i 8–10, art. 90a,
art. 90b oraz art. 91 ust. 1–9 stosuje się odpowiednio.
10d. W przypadku gdy grupa VAT dokonuje nabyć towarów lub usług, które
są wykorzystywane przez tę grupę VAT do wykonywania czynności, w związku
z którymi przysługuje prawo do odliczenia podatku naliczonego, jak i czynności,
w związku z którymi takie prawo nie przysługuje, oraz nie jest możliwe
przyporządkowanie tych czynności do poszczególnych członków grupy VAT,
grupa VAT jest obowiązana do odrębnego określenia kwot podatku naliczonego
związanych z tymi czynnościami, w stosunku do których przysługuje jej prawo do
obniżenia kwoty podatku należnego w sposób określony w ust. 1. Jeżeli nie jest
możliwe wyodrębnienie całości lub części kwot, o których mowa w zdaniu
pierwszym, grupa VAT jest obowiązana do ustalenia proporcji, o której mowa
w ust. 2. Proporcja, o której mowa w zdaniu drugim, jest wyliczana szacunkowo.
Przepisy ust. 3–6 i 8–10, art. 90a, art. 90b oraz art. 91 ust. 1–9 stosuje się
odpowiednio.
10e. W przypadku podatnika, dla którego naczelnik urzędu skarbowego
przywrócił zarejestrowanie zgodnie z art. 96 ust. 9k, proporcja, o której mowa
w ust. 2, ustalona dla niego odrębnie przed utratą statusu podatnika przez grupę
VAT, nie ulega zmianie do końca roku, w którym ta grupa utraciła ten status.
Przepisy art. 91 ust. 1–9 stosuje się odpowiednio do każdego z podatników, który
był członkiem grupy VAT. W przypadku, o którym mowa w zdaniu pierwszym,
przepisów ust. 8 i 9 nie stosuje się.
10f. W przypadku gdy podatnik, dla którego naczelnik urzędu skarbowego
przywrócił zarejestrowanie zgodnie z art. 96 ust. 9k, uzna, że w odniesieniu do
niego kwota obrotu dla ustalenia proporcji, o której mowa w ust. 10e, byłaby
niereprezentatywna, do obliczenia kwoty podatku naliczonego podlegającej
odliczeniu od kwoty podatku należnego przyjmuje proporcję wyliczoną
szacunkowo. Podatnik jest obowiązany zawiadomić naczelnika urzędu skarbowego
o przyjętej proporcji w terminie do 25. dnia miesiąca następującego po miesiącu,
w którym ta proporcja została zastosowana po raz pierwszy, nie później jednak niż
w dniu przesłania ewidencji, o której mowa w art. 109 ust. 3.
10g. Przez obrót, o którym mowa w ust. 3, osiągnięty przez podatnika, który
był w poprzednim roku podatkowym członkiem grupy VAT i dla którego naczelnik
urzędu skarbowego przywrócił zarejestrowanie zgodnie z art. 96 ust. 9k, rozumie
się obrót:
1) jaki można przyporządkować dla tego podatnika za okres, w którym był
członkiem grupy VAT, oraz
2) osiągnięty przez tego podatnika po utracie statusu podatnika przez grupę
VAT.
11. Minister właściwy do spraw finansów publicznych może określić,
w drodze rozporządzenia, metody obliczania proporcji inne niż określona w ust. 3
oraz warunki ich stosowania, uwzględniając uwarunkowania obrotu gospodarczego
oraz przepisy Unii Europejskiej.
12. Minister właściwy do spraw finansów publicznych może określić,
w drodze rozporządzenia, przypadki, w których podatnik ma prawo uznać, że
proporcja określona zgodnie z ust. 2–8, która przekroczyła 98 %, a kwota podatku
naliczonego niepodlegająca odliczeniu, wynikająca z zastosowania tej proporcji,
w skali roku, była równa lub większa niż 10 000 zł, wynosi 100 %, oraz warunki
ich stosowania, uwzględniając uwarunkowania obrotu gospodarczego oraz
specyfikę wykonywanych czynności.