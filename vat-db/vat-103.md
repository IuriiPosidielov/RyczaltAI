Art. 103. 1. Podatnicy oraz podmioty wymienione w art. 108 są obowiązani,
bez wezwania naczelnika urzędu skarbowego, do obliczania i wpłacania podatku
za okresy miesięczne w terminie do 25. dnia miesiąca następującego po miesiącu,
w którym powstał obowiązek podatkowy, na rachunek urzędu skarbowego,
z zastrzeżeniem ust. 1a–4 oraz art. 33 i art. 33b.
1a. Podatnicy, u których obowiązek składania deklaracji podatkowych za
okresy miesięczne, na podstawie art. 99 ust. 3c pkt 1 lub ust. 5 pkt 1, powstał
w drugim miesiącu kwartału, są obowiązani do obliczania i wpłacania podatku za
pierwszy miesiąc kwartału w terminie do 25. dnia miesiąca następującego po
drugim miesiącu kwartału.
2. Podatnicy, o których mowa w art. 99 ust. 2 i 3, są obowiązani, bez
wezwania naczelnika urzędu skarbowego, do obliczania i wpłacania podatku za
okresy kwartalne w terminie do 25. dnia miesiąca następującego po kwartale,
w którym powstał obowiązek podatkowy, na rachunek urzędu skarbowego, z
zastrzeżeniem ust. 3 i 4 oraz art. 33.
3. W przypadku, o którym mowa w art. 99 ust. 10, podatnicy są obowiązani,
bez wezwania naczelnika urzędu skarbowego, do obliczania i wpłacania podatku
w terminie 14 dni od dnia powstania obowiązku podatkowego na rachunek urzędu
skarbowego.
4. Przepis ust. 3 stosuje się również w przypadku wewnątrzwspólnotowego
nabycia nowych środków transportu lub innych środków transportu, od których
podatek jest rozliczany zgodnie z art. 99 ust. 1–3 lub 8, jeżeli środek transportu ma
być przez nabywcę zarejestrowany na terytorium kraju lub jeżeli nie podlega
rejestracji, a jest użytkowany na terytorium kraju.
5. W przypadkach, o których mowa w ust. 3 i 4, podatnicy są obowiązani
przedłożyć naczelnikowi urzędu skarbowego zgodnie z ustalonym wzorem
informację o nabywanych środkach transportu. Do informacji dołącza się kopię
faktury potwierdzającej nabycie środka transportu przez podatnika.
5a. W przypadku wewnątrzwspólnotowego nabycia towarów, o których
mowa w ust. 5aa, podatnik jest obowiązany, bez wezwania naczelnika urzędu
skarbowego, do obliczania i wpłacania kwot podatku na rachunek urzędu
skarbowego właściwego w zakresie wpłat podatku akcyzowego:
1) w terminie 5 dni od dnia, w którym towary te zostały wprowadzone do
określonego we właściwym zezwoleniu miejsca odbioru wyrobów
akcyzowych – jeżeli towary są nabywane wewnątrzwspólnotowo w
rozumieniu przepisów ustawy z dnia 6 grudnia 2008 r. o podatku akcyzowym
przez zarejestrowanego odbiorcę z zastosowaniem procedury zawieszenia
poboru akcyzy zgodnie z przepisami o podatku akcyzowym;
2) w terminie 5 dni od dnia wprowadzenia tych towarów z terytorium państwa
członkowskiego innego niż terytorium kraju do składu podatkowego;
3) z chwilą przemieszczenia tych towarów na terytorium kraju – jeżeli towary są
przemieszczane poza procedurą zawieszenia poboru akcyzy zgodnie z
przepisami o podatku akcyzowym.
5aa. Przepis ust. 5a stosuje się do następujących towarów:
1) benzyn lotniczych (CN 2710 12 31);
2) benzyn silnikowych (CN 2710 12 25 – z wyłączeniem benzyn lakowych i
przemysłowych, CN 2710 12 41, CN 2710 12 45, CN 2710 12 49, CN 2710
12 50, CN 2710 12 90, CN 2207 20 00);
3) gazu płynnego (LPG) – (CN 2711 12, CN 2711 13, CN 2711 14 00, CN 2711
19 00);
4) olejów napędowych (CN 2710 19 43, CN 2710 20 11);
5) olejów opałowych (CN 2710 19 62, CN 2710 19 66, CN 2710 19 67, CN 2710
20 32, CN 2710 20 38, CN 2710 20 90);
6) paliw typu benzyny do silników odrzutowych (CN 2710 12 70);
7) paliw typu nafty do silników odrzutowych (CN 2710 19 21);
8) pozostałych olejów napędowych (CN 2710 19 46, CN 2710 19 47, CN 2710
19 48, CN 2710 20 16, CN 2710 20 19);
9) paliw ciekłych w rozumieniu ustawy z dnia 25 sierpnia 2006 r. o systemie
monitorowania i kontrolowania jakości paliw (Dz. U. z 2024 r. poz. 1209,
1940 i 1946 oraz z 2025 r. poz. 303), które nie zostały ujęte w pkt 1–4 i 6–8;
10) biopaliw ciekłych w rozumieniu ustawy z dnia 25 sierpnia 2006 r. o
biokomponentach i biopaliwach ciekłych (Dz. U. z 2024 r. poz. 20, 834 i 1946
oraz z 2025 r. poz. 303);
11) pozostałych towarów, o których mowa w art. 86 ust. 2 ustawy z dnia 6 grudnia
2008 r. o podatku akcyzowym, wymienionych w załączniku nr 1 do tej
ustawy, bez względu na kod CN.
5ab. Zmiany w Nomenklaturze Scalonej (CN) nie powodują zmian
opodatkowania podatkiem towarów wymienionych w ust. 5aa, jeżeli nie zostały
określone w ustawie.
5ac. Jeżeli termin płatności podatku określony zgodnie z ust. 5a przypada na
dzień wcześniejszy niż dzień wystawienia faktury przez podatnika podatku od
wartości dodanej, dokumentującej dokonanie dostawy towarów będących
przedmiotem wewnątrzwspólnotowego nabycia, termin ten upływa w dniu
następującym po dniu wystawienia tej faktury, nie później jednak niż 16. dnia
miesiąca następującego po miesiącu dokonania dostawy towarów będących
przedmiotem wewnątrzwspólnotowego nabycia.
5c. Przepisy ust. 5a pkt 1 i 2 oraz ust. 5ac stosuje się odpowiednio, jeżeli
podatek jest pobierany przez płatnika.
5d. Organem właściwym w zakresie zobowiązań z tytułu kwot podatku, o
których mowa w ust. 5a, jest organ podatkowy właściwy w sprawie rozliczania
podatku akcyzowego.
5da. Płatnik, o którym mowa w art. 17b, jest obowiązany, bez wezwania
naczelnika urzędu skarbowego, do obliczania i wpłacania kwot podatku na
rachunek właściwego urzędu skarbowego za okres roku, w terminie do ostatniego
dnia miesiąca następującego po roku, dla którego ustalono różnicę w wartości
kaucji wynikającą z wprowadzonych do obrotu w danym roku opakowań objętych
systemem kaucyjnym i z opakowań lub odpadów opakowaniowych objętych tym
systemem zwróconych do podmiotu reprezentującego w danym roku.
7. Minister właściwy do spraw finansów publicznych określi, w drodze
rozporządzenia, wzór informacji, o której mowa w ust. 5, uwzględniając
konieczność zapewnienia prawidłowej identyfikacji środka transportu, w tym jego
przebieg oraz datę pierwszego dopuszczenia do użytku.