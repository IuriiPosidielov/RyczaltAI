Art. 61. 1. Zwalnia się od podatku import:
1) leków, odzieży, środków spożywczych, środków sanitarno-czyszczących
i innych rzeczy służących zachowaniu lub ochronie zdrowia oraz artykułów
o przeznaczeniu medycznym, przywożonych przez organizacje społeczne lub
jednostki organizacyjne statutowo powołane do prowadzenia działalności
charytatywnej lub do realizacji pomocy humanitarnej, przeznaczonych do
nieodpłatnej dystrybucji wśród osób potrzebujących pomocy;
2) towarów przesyłanych nieodpłatnie przez osoby mające swoje miejsce
zamieszkania lub siedzibę na terytorium państwa trzeciego, przeznaczonych
dla organizacji społecznych lub jednostek organizacyjnych statutowo
powołanych do prowadzenia działalności charytatywnej lub do realizacji
pomocy humanitarnej, wykorzystywanych do zebrania funduszy w trakcie
zbiórek publicznych organizowanych na rzecz osób potrzebujących pomocy;
3) wyposażenia i materiałów biurowych przesyłanych nieodpłatnie przez osoby
mające miejsce zamieszkania lub siedzibę na terytorium państwa trzeciego,
przeznaczonych dla organizacji społecznych lub jednostek organizacyjnych
statutowo powołanych do prowadzenia działalności charytatywnej lub do
realizacji pomocy humanitarnej, wykorzystywanych jedynie do tej
działalności.
2. Zwolnienie, o którym mowa w ust. 1, ma zastosowanie wyłącznie do
organizacji społecznych lub jednostek organizacyjnych, w których procedury
księgowe umożliwiają kontrolę wykorzystania zwolnionych od podatku towarów.
3. Zwolnienia od podatku, o którym mowa w ust. 1, nie stosuje się do:
1) napojów alkoholowych;
2) tytoniu i wyrobów tytoniowych;
3) kawy i herbaty;
4) środków transportu, z wyjątkiem ambulansów.
4. Towary, o których mowa w ust. 1, mogą być użyczane, wydzierżawiane,
wynajmowane lub odstępowane wyłącznie do celów określonych w ust. 1 pkt 1 i 2,
po uprzednim zawiadomieniu organu celnego.
5. W przypadku sprzedaży lub przeniesienia prawa własności w inny sposób,
wynajmu, użyczenia, wydzierżawienia lub innego odstąpienia towarów
zwolnionych od podatku, o których mowa w ust. 1, w celu innym niż uprawniający
do zwolnienia od podatku, towary te są opodatkowane podatkiem według stawek
obowiązujących w dniu tego odstąpienia, z uwzględnieniem wartości celnej
ustalonej dla tego dnia przez organ celny.
6. Organizacje społeczne lub jednostki organizacyjne, które przestają spełniać
warunki uprawniające do skorzystania ze zwolnienia lub które zamierzają używać
towarów zwolnionych od podatku do celów innych niż określone w ust. 1,
są obowiązane poinformować o tym organ celny.
7. Towary pozostające w posiadaniu organizacji społecznej lub jednostki
organizacyjnej, która przestała spełniać warunki do korzystania ze zwolnienia od
podatku, są opodatkowane podatkiem według stawek obowiązujących w dniu,
w którym przestały spełniać te warunki, z uwzględnieniem wartości celnej
ustalonej dla tego dnia przez organ celny.
8. Towary używane przez organizację społeczną lub jednostkę organizacyjną,
korzystającą ze zwolnienia od podatku, do celów innych niż określone w ust. 1, są
opodatkowane podatkiem według stawek obowiązujących w dniu, w którym
uzyskały nowe zastosowanie, z uwzględnieniem wartości celnej ustalonej dla tego
dnia przez organ celny.