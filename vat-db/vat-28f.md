Art. 28f. 1. Miejscem świadczenia usług transportu pasażerów jest miejsce,
gdzie odbywa się transport, z uwzględnieniem pokonanych odległości.
1a. Miejscem świadczenia usług transportu towarów na rzecz podatnika:
1) posiadającego na terytorium kraju siedzibę działalności gospodarczej, stałe
miejsce prowadzenia działalności gospodarczej, dla którego są świadczone te
usługi, a w przypadku braku takiej siedziby działalności gospodarczej lub
stałego miejsca prowadzenia działalności gospodarczej posiadającego na
terytorium kraju stałe miejsce zamieszkania albo zwykłe miejsce pobytu,
jeżeli transport ten jest wykonywany w całości poza terytorium Unii
Europejskiej, jest terytorium znajdujące się poza terytorium Unii
Europejskiej;
2) posiadającego na terytorium państwa trzeciego siedzibę działalności
gospodarczej, stałe miejsce prowadzenia działalności gospodarczej, dla
którego są świadczone te usługi, a w przypadku braku takiej siedziby
działalności gospodarczej lub stałego miejsca prowadzenia działalności
gospodarczej posiadającego na terytorium państwa trzeciego stałe miejsce
zamieszkania albo zwykłe miejsce pobytu, jeżeli transport ten jest
wykonywany w całości na terytorium kraju, jest terytorium kraju.
2. Miejscem świadczenia usług transportu towarów na rzecz podmiotów
niebędących podatnikami jest miejsce, w którym odbywa się transport,
z uwzględnieniem pokonanych odległości, z zastrzeżeniem ust. 3.
3. Miejscem świadczenia usług transportu towarów, którego rozpoczęcie
i zakończenie ma miejsce odpowiednio na terytorium dwóch różnych państw
członkowskich, na rzecz podmiotów niebędących podatnikami jest miejsce, gdzie
transport towarów się rozpoczyna.
4. Miejsce rozpoczęcia transportu, o którym mowa w ust. 3, oznacza miejsce,
w którym faktycznie rozpoczyna się transport towarów, niezależnie od pokonanych
odległości do miejsca, gdzie znajdują się towary.
5. Miejsce zakończenia transportu, o którym mowa w ust. 3, oznacza miejsce,
w którym faktycznie kończy się transport towarów.