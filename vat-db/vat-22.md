Art. 22. 1. Miejscem dostawy towarów jest w przypadku:
1) towarów wysyłanych lub transportowanych przez dokonującego ich dostawy,
ich nabywcę lub przez osobę trzecią – miejsce, w którym towary znajdują się
w momencie rozpoczęcia wysyłki lub transportu do nabywcy;
1a) wewnątrzwspólnotowej sprzedaży towarów na odległość – miejsce, w którym
towary znajdują się w momencie zakończenia wysyłki lub transportu do
nabywcy;
1b) sprzedaży na odległość towarów importowanych na terytorium państwa
członkowskiego inne niż terytorium państwa członkowskiego zakończenia
wysyłki lub transportu towarów do nabywcy – miejsce, w którym towary
znajdują się w momencie zakończenia wysyłki lub transportu do nabywcy;
1c) sprzedaży na odległość towarów importowanych na terytorium państwa
członkowskiego zakończenia wysyłki lub transportu towarów do nabywcy –
terytorium tego państwa członkowskiego, pod warunkiem że podatek lub
podatek od wartości dodanej z tytułu dostawy tych towarów ma zostać
zadeklarowany w procedurze szczególnej, o której mowa w dziale XII
w rozdziale 9, lub na zasadach odpowiadających tym regulacjom;
2) towarów, które są instalowane lub montowane, z próbnym uruchomieniem
lub bez niego, przez dokonującego ich dostawy lub przez podmiot działający
na jego rzecz – miejsce, w którym towary są instalowane lub montowane;
nie uznaje się za instalację lub montaż prostych czynności umożliwiających
funkcjonowanie montowanego lub instalowanego towaru zgodnie z jego
przeznaczeniem;
3) towarów niewysyłanych ani nietransportowanych – miejsce, w którym towary
znajdują się w momencie dostawy;
4) dostawy towarów na pokładach statków, samolotów lub pociągów w trakcie
części transportu pasażerów wykonywanej na terytorium Unii Europejskiej –
miejsce rozpoczęcia transportu pasażerów;
5) dostawy gazu w systemie gazowym, energii elektrycznej w systemie
elektroenergetycznym, energii cieplnej lub chłodniczej przez sieci dystrybucji
energii cieplnej lub chłodniczej do podmiotu będącego podatnikiem, który
wykonuje samodzielnie działalność gospodarczą, o której mowa w art. 15
ust. 2, lub działalność gospodarczą odpowiadającą tej działalności, bez
względu na cel czy rezultat takiej działalności, z uwzględnieniem art. 15
ust. 6, którego głównym celem nabywania gazu, energii elektrycznej, energii
cieplnej lub chłodniczej jest odprzedaż tych towarów w takich systemach lub
sieciach dystrybucji i u którego własne zużycie takich towarów jest
nieznaczne – miejsce, gdzie podmiot taki posiada siedzibę działalności
gospodarczej, a w przypadku posiadania stałego miejsca prowadzenia
działalności gospodarczej, do którego dostarczane są te towary – miejsce,
gdzie podmiot ten posiada stałe miejsce prowadzenia działalności
gospodarczej, a w przypadku braku siedziby działalności gospodarczej lub
stałego miejsca prowadzenia działalności gospodarczej – miejsce, w którym
posiada on stałe miejsce zamieszkania lub zwykłe miejsce pobytu;
6) dostawy gazu w systemie gazowym, energii elektrycznej w systemie
elektroenergetycznym, energii cieplnej lub chłodniczej przez sieci dystrybucji
energii cieplnej lub chłodniczej, jeżeli taka dostawa jest dokonywana do
podmiotu innego niż podmiot, o którym mowa w pkt 5 – miejsce, w którym
nabywca korzysta z tych towarów i je zużywa; jeżeli wszystkie te towary lub
ich część nie są w rzeczywistości zużyte przez tego nabywcę, towary
niezużyte uważa się za wykorzystane i zużyte w miejscu, w którym nabywca
posiada siedzibę działalności gospodarczej, a w przypadku posiadania stałego
miejsca prowadzenia działalności gospodarczej, do którego dostarczane są te
towary – miejsce, gdzie nabywca posiada stałe miejsce prowadzenia
działalności gospodarczej, a w przypadku braku siedziby działalności
gospodarczej lub stałego miejsca prowadzenia działalności gospodarczej –
miejsce, w którym posiada on stałe miejsce zamieszkania lub zwykłe miejsce
pobytu.
1a. Przepisów ust. 1 pkt 1a–1c nie stosuje się do towarów, o których mowa
w art. 120 ust. 1:
1) podlegających opodatkowaniu podatkiem na zasadach określonych
w art. 120 ust. 4 i 5;
2) podlegających opodatkowaniu podatkiem od wartości dodanej w państwie
członkowskim rozpoczęcia transportu lub wysyłki na zasadach
odpowiadających regulacjom zawartym w art. 120 ust. 4 i 5;
3) będących przedmiotem dostawy na aukcji (licytacji) w państwie
członkowskim rozpoczęcia transportu lub wysyłki, jeżeli ich dostawa jest
dokonywana przez organizatora aukcji (licytacji) oraz do dostawy tej
zastosowano szczególne zasady opodatkowania podatkiem od wartości
dodanej obowiązujące w państwie członkowskim rozpoczęcia transportu lub
wysyłki, stosowane do dostaw towarów dokonywanych przez organizatora
aukcji (licytacji), wyłączające uznanie dostawy towarów za czynność
odpowiadającą wewnątrzwspólnotowej dostawie towarów.
1b. Przepisy ust. 1a pkt 2 i 3 stosuje się pod warunkiem posiadania przez
dostawcę dokumentów jednoznacznie potwierdzających dokonanie dostawy na
zasadach określonych w tych przepisach.
2. W przypadku gdy te same towary są przedmiotem kolejnych dostaw oraz
są wysyłane lub transportowane bezpośrednio od pierwszego dostawcy do
ostatniego w kolejności nabywcy, wysyłkę lub transport przyporządkowuje się
wyłącznie jednej dostawie.
2a. W przypadku towarów, o których mowa w ust. 2, które są wysyłane lub
transportowane z terytorium kraju na terytorium państwa trzeciego przez nabywcę,
który dokonuje również ich dostawy, przyjmuje się, że wysyłka lub transport są
przyporządkowane dostawie dokonanej do tego nabywcy, chyba że z warunków
dostawy wynika, że wysyłkę lub transport towarów należy przyporządkować jego
dostawie.
2b. W przypadku towarów, o których mowa w ust. 2, które są wysyłane lub
transportowane z terytorium jednego państwa członkowskiego na terytorium
innego państwa członkowskiego, wysyłka lub transport tych towarów są
przyporządkowane wyłącznie dostawie dokonanej do podmiotu pośredniczącego.
2c. W przypadku gdy podmiot pośredniczący przekazał swojemu dostawcy
numer identyfikacyjny dla transakcji wewnątrzwspólnotowych nadany mu przez
państwo członkowskie, z którego towary są wysyłane lub transportowane, wysyłkę
lub transport przypisuje się wyłącznie dostawie dokonanej przez ten podmiot.
2d. Przez podmiot pośredniczący, o którym mowa w ust. 2b i 2c, rozumie się
innego niż pierwszy w kolejności dostawcę towarów, który wysyła lub transportuje
towar samodzielnie albo za pośrednictwem osoby trzeciej działającej na jego rzecz.
2e. W przypadku towarów, o których mowa w ust. 2, które są wysyłane lub
transportowane z terytorium kraju na terytorium państwa trzeciego albo
z terytorium jednego państwa członkowskiego na terytorium innego państwa
członkowskiego przez:
1) pierwszego dostawcę – wysyłkę lub transport przyporządkowuje się jego
dostawie;
2) ostatniego nabywcę – wysyłkę lub transport przyporządkowuje się dostawie
dokonanej do tego nabywcy.
3. W przypadkach, o których mowa w ust. 2–2c i 2e, dostawę towarów, która:
1) poprzedza wysyłkę lub transport towarów, uznaje się za dokonaną w miejscu
rozpoczęcia wysyłki lub transportu towarów;
2) następuje po wysyłce lub transporcie towarów, uznaje się za dokonaną
w miejscu zakończenia wysyłki lub transportu towarów.
3a. W przypadku dostaw towarów, o których mowa w art. 7a ust. 1 i 2,
wysyłka lub transport tych towarów są przyporządkowane dostawie towarów
dokonanej przez podatnika, który ułatwia dostawę towarów.
3b. Przepisy ust. 2–2e nie mają zastosowania do dostaw towarów, o których
mowa w art. 7a ust. 1 i 2, dokonywanych na rzecz podatnika ułatwiającego dostawy
towarów oraz przez tego podatnika.
4. W przypadku gdy miejscem rozpoczęcia wysyłki lub transportu towarów
jest terytorium państwa trzeciego, dostawę towarów dokonywaną przez podatnika
lub podatnika podatku od wartości dodanej, który jest również podatnikiem z tytułu
importu albo zaimportowania tych towarów, uważa się za dokonaną na terytorium
państwa członkowskiego importu albo zaimportowania tych towarów.
5. Na potrzeby określenia miejsca świadczenia, o którym mowa w ust. 1 pkt 4
oraz art. 28i ust. 2:
1) przez część transportu pasażerów wykonaną na terytorium Unii Europejskiej
rozumie się część transportu zrealizowanego bez zatrzymania na terytorium
państwa trzeciego, od miejsca rozpoczęcia transportu pasażerów do miejsca
zakończenia transportu pasażerów;
2) przez miejsce rozpoczęcia transportu pasażerów rozumie się przewidziane
pierwsze na terytorium Unii Europejskiej miejsce przyjęcia pasażerów na
pokład, w tym również po odcinku podróży poza terytorium Unii
Europejskiej;
3) przez miejsce zakończenia transportu pasażerów rozumie się przewidziane
ostatnie na terytorium Unii Europejskiej miejsce zejścia z pokładu pasażerów,
którzy zostali na niego przyjęci na terytorium Unii Europejskiej, w tym
również przed odcinkiem podróży poza terytorium Unii Europejskiej;
4) w przypadku podróży w obie strony, odcinek powrotny transportu uznaje się
za transport oddzielny.