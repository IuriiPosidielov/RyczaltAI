Art. 133. 1. Podmioty zagraniczne zidentyfikowane na potrzeby procedury
nieunijnej są obowiązane składać za pomocą środków komunikacji elektronicznej
deklaracje VAT do właściwego urzędu skarbowego, niezależnie od tego, czy usługi
objęte procedurą nieunijną były świadczone.
2. Deklaracje VAT składa się za okresy kwartalne w terminie do końca
miesiąca następującego po każdym kolejnym kwartale.
2a. Termin, o którym mowa w ust. 2, upływa również, gdy ostatni dzień
terminu przypada na sobotę lub dzień ustawowo wolny od pracy.
3. (uchylony)
4. Deklaracja VAT zawiera:
1) numer identyfikacyjny, o którym mowa w art. 132 ust. 5;
2) dla każdego państwa członkowskiego konsumpcji:
a) całkowitą wartość usług pomniejszoną o kwotę VAT,
b) całkowitą kwotę podatku należnego przypadającą na usługi wraz z jej
podziałem na kwoty odpowiadające poszczególnym stawkom VAT,
c) stawki VAT;
3) dla wszystkich państw członkowskich konsumpcji – całkowitą kwotę podatku
należnego.
4a. W przypadku stwierdzenia błędów w złożonej deklaracji VAT ich korekta
dokonywana jest w deklaracji VAT składanej za bieżący okres rozliczeniowy, nie
później jednak niż w ciągu 3 lat, licząc od dnia upływu terminu do złożenia
deklaracji VAT, w której stwierdzono błędy. W deklaracji VAT, w której dokonuje
się korekty, należy wskazać właściwe państwo członkowskie konsumpcji, okres
rozliczeniowy i kwotę VAT, w odniesieniu do której dokonywana jest korekta.
5. Kwoty w deklaracji VAT wyrażane są w euro.
6. W przypadku gdy płatności z tytułu świadczenia usług dokonywano
w innych walutach niż euro, do ich przeliczenia na euro stosuje się kurs wymiany
opublikowany przez Europejski Bank Centralny w ostatnim dniu danego okresu
rozliczeniowego, a jeżeli nie zostanie opublikowany w tym dniu – kurs wymiany
opublikowany następnego dnia.
7. (uchylony)
8. Podmioty zagraniczne są obowiązane do wpłacania kwot VAT w euro,
wskazując deklarację VAT, której dotyczy wpłata, w terminie, o którym mowa
w ust. 2, na rachunek bankowy właściwego urzędu skarbowego. Przepis ust. 2a
stosuje się odpowiednio.