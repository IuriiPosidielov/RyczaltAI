Art. 48. 1. Zwalnia się od podatku import, z zastrzeżeniem ust. 3, rzeczy
osobistego użytku, w tym także rzeczy nowych, należących do osoby przenoszącej
miejsce zamieszkania z terytorium państwa trzeciego na terytorium kraju
w związku z zawarciem związku małżeńskiego, jeżeli osoba ta miała miejsce
zamieszkania na terytorium państwa trzeciego przez okres co najmniej 12 miesięcy
poprzedzających zmianę tego miejsca.
2. Zwolnienie od podatku stosuje się także do importu prezentów zwyczajowo
ofiarowanych w związku z zawarciem związku małżeńskiego przez osoby,
o których mowa w ust. 1, przesyłanych przez osoby mające miejsce zamieszkania
na terytorium państwa trzeciego, pod warunkiem że wartość poszczególnych
prezentów nie jest wyższa niż kwota wyrażona w złotych odpowiadająca
równowartości 1000 euro.
3. Zwolnienia od podatku, o którym mowa w ust. 1 i 2, nie stosuje się do:
1) napojów alkoholowych;
2) tytoniu i wyrobów tytoniowych.
4. Towary, o których mowa w ust. 1 i 2, podlegają zwolnieniu od podatku,
jeżeli zostały zgłoszone do procedury dopuszczenia do obrotu przed upływem
4 miesięcy od dnia zawarcia związku małżeńskiego przez osobę uprawnioną
do zwolnienia od podatku i jeżeli osoba ta przedstawiła dokument potwierdzający
zawarcie związku małżeńskiego.
5. Zwolnienie od podatku stosuje się także do towarów zgłoszonych do
procedury dopuszczenia do obrotu przez osobę uprawnioną do korzystania ze
zwolnienia przed ustalonym dniem zawarcia związku małżeńskiego, nie wcześniej
jednak niż 2 miesiące przed tym dniem, jeżeli zostanie złożone zabezpieczenie
w celu zagwarantowania pokrycia kwoty podatku.
6. Towary, o których mowa w ust. 1 i 2, przez 12 miesięcy od dnia zgłoszenia
do procedury dopuszczenia do obrotu nie mogą zostać oddane jako zabezpieczenie,
sprzedane, wynajęte, użyczone, wydzierżawione lub w inny sposób odstąpione
odpłatnie lub nieodpłatnie bez uprzedniego poinformowania o tym organu celnego.
7. W przypadku sprzedaży lub przeniesienia prawa własności w inny sposób,
wynajmu, użyczenia, wydzierżawienia lub innego odstąpienia rzeczy, o których
mowa w ust. 1 i 2, dokonanych przed upływem terminu, o którym mowa w ust. 6,
rzeczy te są opodatkowane podatkiem według stawek obowiązujących w dniu tego
odstąpienia, z uwzględnieniem ich wartości celnej ustalonej przez organ celny dla
tego dnia.