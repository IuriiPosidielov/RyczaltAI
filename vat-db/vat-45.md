Art. 45. 1. Zwalnia się od podatku import:
1) towarów objętych procedurą uszlachetniania czynnego;
2) towarów objętych procedurą odprawy czasowej z całkowitym zwolnieniem
od należności celnych przywozowych;
3) złota przez Narodowy Bank Polski;
4) powracających z terytorium państwa trzeciego, zwolnionych od cła towarów,
dokonywany przez podatnika, który wcześniej wywiózł te towary;
5) do portów przez podmioty zajmujące się rybołówstwem morskim ich
własnych połowów, niebędących jeszcze przedmiotem dostawy, w stanie
nieprzetworzonym lub po zakonserwowaniu dla celów dokonania dostawy;
6) ludzkich organów i mleka kobiecego;
7) krwi, osocza w pełnym składzie, komórek krwi lub preparatów
krwiopochodnych pochodzenia ludzkiego, niebędących lekami;
8) walut, banknotów i monet używanych jako prawny środek płatniczy,
z wyłączeniem przedmiotów kolekcjonerskich, za które uważa się monety ze
złota, srebra lub innego metalu oraz banknoty, które nie są zwykle używane
jako prawny środek płatniczy lub które mają wartość numizmatyczną;
9) towarów przez:
a) siły zbrojne Państw-Stron Traktatu Północnoatlantyckiego innych niż
Rzeczpospolita Polska do użytku własnego takich sił lub towarzyszącego
im personelu cywilnego lub też w celu zaopatrzenia ich mes lub kantyn,
jeżeli siły te biorą udział we wspólnych działaniach obronnych,
b) siły zbrojne państw członkowskich innych niż Rzeczpospolita Polska do
użytku własnego takich sił lub towarzyszącego im personelu cywilnego
lub też w celu zaopatrzenia ich mes lub kantyn, jeżeli siły te biorą udział
w działaniach obronnych prowadzonych w celu realizacji działania Unii
Europejskiej w ramach wspólnej polityki bezpieczeństwa i obrony;
10) gazu w systemie gazowym lub gazu wprowadzanego do systemu gazowego
lub sieci gazociągów kopalnianych ze statków przewożących gaz, a także
energii elektrycznej w systemie elektroenergetycznym, energii cieplnej lub
chłodniczej przez sieci dystrybucji energii cieplnej lub chłodniczej;
11) towarów, z wyjątkiem towarów podlegających opodatkowaniu podatkiem
akcyzowym, w przesyłkach o wartości rzeczywistej nieprzekraczającej
wyrażonej w złotych kwoty odpowiadającej równowartości 150 euro, pod
warunkiem że:
a) podatek albo podatek od wartości dodanej należny z tytułu sprzedaży na
odległość towarów importowanych ma zostać zadeklarowany
w procedurze szczególnej, o której mowa w dziale XII w rozdziale 9,
albo na zasadach odpowiadających tym regulacjom,
b) w momencie importu towaru przekazano organowi celnemu ważny
numer identyfikacyjny VAT, nadany zgodnie z art. 138e ust. 7 pkt 1 i 2
albo na zasadach odpowiadających tym regulacjom.
2. Zwolnień, o których mowa w ust. 1 pkt 2 i 5, nie stosuje się, jeżeli na
podstawie przepisów celnych powstaje obowiązek uiszczenia cła.
3. Zwolnienia, o którym mowa w ust. 1 pkt 1, nie stosuje się, jeżeli:
1) na podstawie przepisów celnych powstaje obowiązek uiszczenia cła;
2) nastąpiło zamknięcie procedury uszlachetniania czynnego zgodnie z art. 324
rozporządzenia 2015/2447.