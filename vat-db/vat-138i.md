Art. 138i. 1. W przypadku importu towarów, z wyjątkiem towarów
podlegających opodatkowaniu podatkiem akcyzowym, będących przedmiotem
sprzedaży na odległość towarów importowanych umieszczonych w przesyłkach
o wartości rzeczywistej nieprzekraczającej wyrażonej w złotych kwoty
odpowiadającej równowartości 150 euro, których wysyłka lub transport kończy się
na terytorium kraju, osoba zgłaszająca towary organom celnym na terytorium kraju
w imieniu własnym i na rzecz osoby, dla której towary są przeznaczone, zwana
dalej „osobą odpowiedzialną za pobór podatku”, może wykazywać podatek
pobrany z tytułu importu towarów w deklaracjach składanych za okresy
miesięczne, zwanych dalej „deklaracjami miesięcznymi”.
2. Przepis ust. 1 stosuje się pod warunkiem, że:
1) do towarów nie stosuje się procedury szczególnej, o której mowa w rozdziale
9, ani zasad odpowiadających tym regulacjom;
2) osoba odpowiedzialna za pobór podatku jest operatorem pocztowym
w rozumieniu ustawy z dnia 23 listopada 2012 r. – Prawo pocztowe (Dz. U.
z 2025 r. poz. 366) lub podatnikiem posiadającym status upoważnionego
przedsiębiorcy w rozumieniu art. 38 unijnego kodeksu celnego.
3. Osoba odpowiedzialna za pobór podatku oblicza i pobiera podatek
w prawidłowej wysokości od osoby, dla której towary są przeznaczone, nie później
niż w momencie doręczenia tej osobie przesyłki i dokonuje płatności tego podatku.
Osoba, dla której towary są przeznaczone, jest obowiązana do zapłaty podatku.
4. Dla importu towarów, o którym mowa w ust. 1, stawka podatku wynosi
22 %.
5. Osoba odpowiedzialna za pobór podatku jest obowiązana składać za
pomocą środków komunikacji elektronicznej deklarację miesięczną. Za deklarację
miesięczną uznaje się sumę zgłoszeń celnych, dokonywanych według miejsca
przedstawienia towarów organom celnym, zawierających całkowitą kwotę podatku
pobranego w miesiącu, za który składane są te zgłoszenia celne.
6. Osoba odpowiedzialna za pobór podatku jest obowiązana do wpłacenia
pobranego podatku w terminie do 16. dnia miesiąca następującego po miesiącu,
w którym podatek został pobrany.
7. Osoba odpowiedzialna za pobór podatku jest obowiązana prowadzić
w postaci elektronicznej ewidencję towarów importowanych objętych procedurą
uregulowaną w przepisach niniejszego rozdziału w sposób pozwalający na
prawidłowe obliczenie i pobór podatku oraz wykazanie całkowitej kwoty
pobranego podatku w deklaracji miesięcznej, a także sprawdzenie przez organ
celny prawidłowości pobranego i wykazanego podatku. Ewidencja zawiera dane
w odniesieniu do każdego towaru będącego przedmiotem importu, w tym kwotę
obliczonego podatku, datę doręczenia towaru i datę pobrania podatku.
8. Ewidencja jest przechowywana przez okres 10 lat, licząc od końca roku
podatkowego, w którym powstał obowiązek podatkowy z tytułu importu towarów,
i jest udostępniana przez osobę odpowiedzialną za pobór podatku drogą
elektroniczną na każde żądanie organu celnego.
9. Jeżeli organ celny stwierdzi, że w deklaracji miesięcznej kwota podatku
została wykazana w wysokości innej niż całkowita kwota podatku wynikająca
z ewidencji, w odniesieniu do przesyłek, od których podatek został pobrany lub
powinien zostać pobrany ze względu na doręczenie przesyłki, naczelnik urzędu
celno-skarbowego wydaje decyzję określającą różnicę między kwotą podatku
w prawidłowej wysokości a kwotą podatku wykazaną w deklaracji miesięcznej.
10. Po złożeniu deklaracji miesięcznej osoba odpowiedzialna za pobór
podatku może wystąpić z wnioskiem do naczelnika urzędu celno-skarbowego
o wydanie decyzji określającej różnicę między kwotą podatku w prawidłowej
wysokości a kwotą podatku wykazaną w deklaracji miesięcznej.
11. Jeżeli osoba odpowiedzialna za pobór podatku nie złoży deklaracji
miesięcznej, kwotę podatku określa naczelnik urzędu celno-skarbowego w drodze
decyzji.
12. W przypadku, o którym mowa w ust. 1, przepis art. 33 ust. 6 stosuje się
odpowiednio.
13. W przypadkach, o których mowa w ust. 9–11, przepisy art. 33 ust. 6,
art. 34 ust. 3–5 i art. 37 stosuje się odpowiednio.
14. W przypadku gdy:
1) organ celny wyda decyzję, o której mowa w:
a) ust. 9, w której określi różnicę podatku do zapłaty, albo
b) ust. 11, lub
2) podatek wykazany w deklaracji miesięcznej nie został wpłacony w terminie,
o którym mowa w ust. 6
– osoba odpowiedzialna za pobór podatku może dokonywać importu towarów
zgodnie z ust. 1, pod warunkiem złożenia zabezpieczenia kwoty podatku, który ma
być wykazany w deklaracji miesięcznej, w trybie stosowanym przy zabezpieczeniu
należności celnych na podstawie przepisów celnych.
15. Zabezpieczenie, o którym mowa w ust. 14, stosuje się przez 12 miesięcy,
do towarów wpisywanych do ewidencji, począwszy od pierwszego dnia miesiąca
następującego po miesiącu:
1) doręczenia decyzji, o której mowa w ust. 14 pkt 1, lub
2) w którym podatek nie został wpłacony w terminie, o którym mowa w ust. 6.
16. Przepisu ust. 14 pkt 1 nie stosuje się, gdy kwota podatku określona
w decyzji, o której mowa w ust. 9, nie przekracza 1 % kwoty podatku
w prawidłowej wysokości.