Art. 7a. 1. W przypadku gdy podatnik ułatwia, poprzez użycie interfejsu
elektronicznego, takiego jak platforma, platforma handlowa, portal lub podobne
środki, zwanego dalej „interfejsem elektronicznym”, sprzedaż na odległość
towarów importowanych w przesyłkach o wartości rzeczywistej nieprzekraczającej
wyrażonej w złotych kwoty odpowiadającej równowartości 150 euro, uznaje się, że
podatnik ten samodzielnie otrzymał towary i dokonał ich dostawy.
2. W przypadku gdy podatnik ułatwia, poprzez użycie interfejsu
elektronicznego, dokonanie na terytorium Unii Europejskiej przez podatnika
nieposiadającego siedziby działalności gospodarczej lub stałego miejsca
prowadzenia działalności gospodarczej na terytorium Unii Europejskiej:
1) wewnątrzwspólnotowej sprzedaży towarów na odległość lub
2) dostawy towarów na rzecz podmiotu niebędącego podatnikiem
– uznaje się, że podatnik, który ułatwia tę dostawę, samodzielnie otrzymał towary
i dokonał ich dostawy.
3. Przez ułatwianie, o którym mowa w ust. 1 i 2, rozumie się ułatwianie
w rozumieniu art. 5b rozporządzenia 282/2011.