Art. 91. 1. Po zakończeniu roku, w którym podatnikowi przysługiwało prawo
do obniżenia kwoty podatku należnego o kwotę podatku naliczonego, o którym
mowa w art. 86 ust. 1, jest on obowiązany dokonać korekty kwoty podatku
odliczonego zgodnie z art. 90 ust. 2–10a lub 10c–10g, z uwzględnieniem proporcji
obliczonej w sposób określony w art. 90 ust. 2–6, 10, 10a lub 10c–10g lub
przepisach wydanych na podstawie art. 90 ust. 11 i 12, dla zakończonego roku
podatkowego.
1a. Podatnik może nie dokonywać korekty, o której mowa w ust. 1, jeżeli
różnica między proporcją ustaloną zgodnie z art. 90 ust. 2–10a lub 10c–10g
a proporcją ustaloną dla zakończonego roku podatkowego nie przekracza dwóch
punktów procentowych.
1b. W przypadku gdy proporcja ustalona dla zakończonego roku
podatkowego jest mniejsza niż proporcja ustalona zgodnie z art. 90 ust. 2–10a lub
10c–10g, przepis ust. 1a stosuje się pod warunkiem, że kwota podatku naliczonego
niepodlegająca odliczeniu wynikająca z:
1) różnicy między ustalonymi proporcjami oraz
2) korekty, o której mowa w ust. 2, z wyłączeniem korekty środków trwałych
oraz wartości niematerialnych i prawnych, których wartość początkowa nie
przekracza 15 000 zł
– nie przekracza 10 000 zł.
2. W przypadku towarów i usług, które na podstawie przepisów o podatku
dochodowym są zaliczane przez podatnika do środków trwałych oraz wartości
niematerialnych i prawnych podlegających amortyzacji, a także gruntów i praw
wieczystego użytkowania gruntów, jeżeli zostały zaliczone do środków trwałych
lub wartości niematerialnych i prawnych nabywcy, z wyłączeniem tych, których
wartość początkowa nie przekracza 15 000 zł, korekty, o której mowa w ust. 1,
podatnik dokonuje w ciągu 5 kolejnych lat, a w przypadku nieruchomości i praw
wieczystego użytkowania gruntów – w ciągu 10 lat, licząc od roku, w którym
zostały oddane do użytkowania. Roczna korekta w przypadku, o którym mowa
w zdaniu pierwszym, dotyczy jednej piątej, a w przypadku nieruchomości i praw
wieczystego użytkowania gruntów – jednej dziesiątej kwoty podatku naliczonego
przy ich nabyciu lub wytworzeniu. W przypadku środków trwałych oraz wartości
niematerialnych i prawnych, których wartość początkowa nie przekracza 15 000 zł,
przepis ust. 1 stosuje się odpowiednio, z tym że korekty dokonuje się po
zakończeniu roku, w którym zostały oddane do użytkowania.
2a. Obowiązek dokonywania korekt w ciągu 10 lat, o którym mowa w ust. 2,
nie dotyczy opłat rocznych pobieranych z tytułu oddania gruntu w użytkowanie
wieczyste; w przypadku tych opłat przepis ust. 1 stosuje się odpowiednio.
3. Korekty, o której mowa w ust. 1 i 2, dokonuje się w deklaracji podatkowej
składanej za pierwszy okres rozliczeniowy roku następującego po roku
podatkowym, za który dokonuje się korekty, a w przypadku zakończenia
działalności gospodarczej – w deklaracji podatkowej za ostatni okres
rozliczeniowy.
4. W przypadku gdy w okresie korekty, o której mowa w ust. 2, nastąpi
sprzedaż towarów lub usług, o których mowa w ust. 2, lub towary te zostaną
opodatkowane zgodnie z art. 14, uważa się, że te towary lub usługi są nadal
wykorzystywane na potrzeby czynności podlegających opodatkowaniu u tego
podatnika, aż do końca okresu korekty.
5. W przypadku, o którym mowa w ust. 4, korekta powinna być dokonana
jednorazowo w odniesieniu do całego pozostałego okresu korekty. Korekty
dokonuje się w deklaracji podatkowej za okres rozliczeniowy, w którym nastąpiła
sprzedaż, a w przypadku opodatkowania towarów zgodnie z art. 14 – w deklaracji
podatkowej za okres rozliczeniowy, w którym w stosunku do tych towarów powstał
obowiązek podatkowy.
6. W przypadku gdy towary lub usługi, o których mowa w ust. 4, zostaną:
1) opodatkowane – w celu dokonania korekty przyjmuje się, że dalsze
wykorzystanie tego towaru lub usługi jest związane z czynnościami
opodatkowanymi;
2) zwolnione od podatku lub nie podlegały opodatkowaniu – w celu dokonania
korekty przyjmuje się, że dalsze wykorzystanie tego towaru lub usługi jest
związane wyłącznie z czynnościami zwolnionymi od podatku lub
niepodlegającymi opodatkowaniu.
7. Przepisy ust. 1–6 stosuje się odpowiednio w przypadku, gdy podatnik miał
prawo do obniżenia kwot podatku należnego o całą kwotę podatku naliczonego od
wykorzystywanego przez siebie towaru lub usługi i dokonał takiego obniżenia, albo
nie miał takiego prawa, a następnie zmieniło się prawo do obniżenia kwoty podatku
należnego o kwotę podatku naliczonego od tego towaru lub usługi.
7a. W przypadku towarów i usług, które na podstawie przepisów o podatku
dochodowym są zaliczane przez podatnika do środków trwałych oraz wartości
niematerialnych i prawnych podlegających amortyzacji, a także gruntów i praw
wieczystego użytkowania gruntów, jeżeli zostały zaliczone do środków trwałych
lub wartości niematerialnych i prawnych nabywcy, z wyłączeniem tych, których
wartość początkowa nie przekracza 15 000 zł, korekty, o której mowa w ust. 7,
dokonuje się na zasadach określonych w ust. 2 zdanie pierwsze i drugie oraz ust. 3.
Korekty tej dokonuje się przy każdej kolejnej zmianie prawa do odliczeń, jeżeli
zmiana ta następuje w okresie korekty.
7b. W przypadku towarów i usług innych niż wymienione w ust. 7a,
wykorzystywanych przez podatnika do działalności gospodarczej, korekty, o której
mowa w ust. 7, dokonuje się na zasadach określonych w ust. 1, ust. 2 zdanie trzecie
i ust. 3, z zastrzeżeniem ust. 7c.
7c. Jeżeli zmiana prawa do obniżenia podatku należnego wynika
z przeznaczenia towarów lub usług, o których mowa w ust. 7b, wyłącznie do
wykonywania czynności, w stosunku do których nie przysługuje prawo do
obniżenia podatku należnego, lub wyłącznie do czynności, w stosunku do których
takie prawo przysługuje – korekty, o której mowa w ust. 7, dokonuje się
w deklaracji podatkowej składanej za okres rozliczeniowy, w którym wystąpiła ta
zmiana. Korekty tej nie dokonuje się, jeżeli od końca okresu rozliczeniowego,
w którym wydano towary lub usługi do użytkowania, upłynęło 12 miesięcy.
7d. W przypadku zmiany prawa do obniżenia podatku należnego o podatek
naliczony od towarów i usług, innych niż wymienione w ust. 7a i 7b,
w szczególności towarów handlowych lub surowców i materiałów, nabytych
z zamiarem wykorzystania ich do czynności, w stosunku do których przysługuje
pełne prawo do obniżenia podatku należnego lub do czynności, w stosunku do
których prawo do obniżenia podatku należnego nie przysługuje,
i niewykorzystanych zgodnie z takim zamiarem do dnia tej zmiany, korekty
podatku naliczonego dokonuje się w deklaracji podatkowej składanej za okresy
rozliczeniowe, w których wystąpiła ta zmiana.
7e. Podatnik, który skorzysta ze zwolnień, o których mowa
w art. 43 ust. 1 pkt 3, art. 113 ust. 1 albo art. 113a ust. 1, może dokonać korekty
podatku naliczonego za pozostający okres korekty w deklaracji podatkowej
składanej za ostatni okres rozliczeniowy, w którym podatnik był podatnikiem VAT
czynnym.
8. Korekty, o której mowa w ust. 5–7, dokonuje się również, jeżeli towary
i usługi nabyte do wytworzenia towaru, o którym mowa w ust. 2, zostały zbyte lub
zmieniono ich przeznaczenie przed oddaniem tego towaru do użytkowania.
9. W przypadku transakcji zbycia przedsiębiorstwa lub zorganizowanej części
przedsiębiorstwa korekta określona w ust. 1–8 jest dokonywana przez nabywcę
przedsiębiorstwa lub nabywcę zorganizowanej części przedsiębiorstwa.
10. Minister właściwy do spraw finansów publicznych może określić,
w drodze rozporządzenia, dla grupy podatników, inne niż wymienione w ust. 1–9,
warunki dokonywania korekt związanych z odliczeniem kwoty podatku
naliczonego oraz zwolnić niektóre grupy podatników od dokonywania korekt,
uwzględniając:
1) specyfikę wykonywania niektórych czynności;
2) uwarunkowania obrotu gospodarczego niektórymi towarami i usługami;
3) konieczność zapewnienia prawidłowego odliczenia kwoty podatku
naliczonego.