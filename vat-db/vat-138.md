Art. 138. 1. Podatnik wymieniony w art. 15, do którego ma zastosowanie
procedura uproszczona, jest obowiązany, oprócz danych określonych w art. 109
ust. 3, podać w prowadzonej ewidencji następujące informacje:
1) w przypadku gdy jest drugim w kolejności podatnikiem – ustalone
wynagrodzenie za dostawy w ramach procedury uproszczonej oraz nazwę
i adres ostatniego w kolejności podatnika podatku od wartości dodanej (osoby
prawnej niebędącej podatnikiem podatku od wartości dodanej, obowiązanej
do rozliczenia VAT z tytułu tej transakcji);
2) w przypadku gdy jest ostatnim w kolejności podatnikiem:
a) obrót (bez kwoty podatku) z tytułu dokonania na jego rzecz dostawy
w rozumieniu art. 135 ust. 1 pkt 4 lit. a oraz kwotę podatku przypadającą
na tę dostawę, która stanowi u niego wewnątrzwspólnotowe nabycie
towarów,
b) nazwę i adres drugiego w kolejności podatnika podatku od wartości
dodanej.
2. Przepis ust. 1 pkt 2 stosuje się odpowiednio do osób prawnych niebędących
podatnikami, o których mowa w art. 15.
3. W przypadku drugiego w kolejności podatnika VAT, który wykorzystuje
w wewnątrzwspólnotowej transakcji trójstronnej numer identyfikacyjny na
potrzeby podatku od wartości dodanej przyznany mu przez państwo członkowskie
inne niż Rzeczpospolita Polska, nie powstaje obowiązek prowadzenia ewidencji,
o której mowa w art. 109 ust. 3, gdy transport lub wysyłka kończy się na terytorium
kraju.
4. Przepis ust. 3 stosuje się, jeżeli są spełnione wszystkie warunki, o których
mowa w art. 136, do przeniesienia obowiązku rozliczenia podatku na ostatniego
w kolejności podatnika VAT wymienionego w art. 15 lub na osobę prawną
niebędącą podatnikiem w rozumieniu art. 15, która jest zidentyfikowana na
potrzeby transakcji wewnątrzwspólnotowych zgodnie z art. 97.
5. W przypadku gdy drugim w kolejności podatnikiem VAT w procedurze
uproszczonej jest podatnik, o którym mowa w art. 15, jest on obowiązany wykazać
dane o dokonanych transakcjach odpowiednio w deklaracji podatkowej oraz
informacjach podsumowujących.
Rozdział 9
Szczególna procedura dotycząca sprzedaży na odległość towarów
importowanych