Art. 108b. 1. Na wniosek podatnika naczelnik urzędu skarbowego wydaje, w
drodze postanowienia, zgodę na przekazanie środków zgromadzonych na
wskazanym przez podatnika rachunku VAT na wskazany przez niego rachunek
bankowy albo rachunek w spółdzielczej kasie oszczędnościowo-kredytowej, dla
których jest prowadzony ten rachunek VAT.
1a. Na postanowienie, o którym mowa w ust. 1, służy zażalenie.
2. Podatnik we wniosku określa wysokość środków zgromadzonych na
rachunku VAT, jaka ma zostać przekazana.
3. Naczelnik urzędu skarbowego wydaje postanowienie w terminie 60 dni od
dnia otrzymania wniosku. W postanowieniu naczelnik urzędu skarbowego określa
wysokość środków, jaka ma zostać przekazana.
4. Naczelnik urzędu skarbowego przekazuje, przy wykorzystaniu systemu
teleinformatycznego albo z użyciem środków komunikacji elektronicznej,
informację o postanowieniu, o którym mowa w ust. 1, bankowi albo spółdzielczej
kasie oszczędnościowo-kredytowej, które prowadzą rachunek VAT wskazany we
wniosku. Informacja zawiera dane niezbędne do realizacji postanowienia, w tym:
1) numer rachunku VAT, o którym mowa w ust. 1;
2) numer rachunku bankowego albo rachunku w spółdzielczej kasie
oszczędnościowo-kredytowej, o których mowa w ust. 1;
3) wysokość środków, o których mowa w ust. 3.
5. Naczelnik urzędu skarbowego odmawia, w drodze decyzji, wydania zgody
na przekazanie środków zgromadzonych na rachunku VAT:
1) w przypadku posiadania przez podatnika zaległości z tytułu podatków i
należności, o których mowa w art. 62b ust. 2 pkt 2 lit. a ustawy z dnia 29
sierpnia 1997 r. – Prawo bankowe – w wysokości odpowiadającej tej
zaległości wraz z odsetkami za zwłokę, według stanu na dzień wydania
decyzji;
2) w przypadku gdy zachodzi uzasadniona obawa, że:
a) zobowiązanie podatkowe z tytułu podatków i należności, o których
mowa w art. 62b ust. 2 pkt 2 lit. a ustawy z dnia 29 sierpnia 1997 r. –
Prawo bankowe, nie zostanie wykonane, w szczególności gdy podatnik
trwale nie uiszcza wymagalnych zobowiązań podatkowych lub dokonuje
czynności polegających na zbywaniu majątku, które mogą utrudnić lub
udaremnić egzekucję zobowiązań podatkowych, lub
b) wystąpi zaległość podatkowa z tytułu podatków i należności, o których
mowa w art. 62b ust. 2 pkt 2 lit. a ustawy z dnia 29 sierpnia 1997 r. –
Prawo bankowe, lub zostanie ustalone dodatkowe zobowiązanie
podatkowe.
5a. Przepisu ust. 5 pkt 1 nie stosuje się w przypadku, gdy zaległości
podatkowe zostały objęte decyzją wydaną na podstawie art. 67a § 1 pkt 2 Ordynacji
podatkowej.
6. Podatnik będący państwową jednostką budżetową dysponuje środkami
zgromadzonymi na rachunkach VAT prowadzonych dla rachunków
rozliczeniowych, o których mowa w art. 196 ust. 1 pkt 2 i 5 ustawy z dnia 27
sierpnia 2009 r. o finansach publicznych (Dz. U. z 2024 r. poz. 1530, 1572, 1717,
1756 i 1907 oraz z 2025 r. poz. 39), na podstawie przepisów tej ustawy.
7. W przypadku rozwiązania spółki cywilnej lub spółki handlowej niemającej
osobowości prawnej z wnioskiem, o którym mowa w ust. 1, mogą wystąpić również
osoby, które były wspólnikami tych spółek. Przepisy ust. 2–5a stosuje się
odpowiednio.
8. Z wnioskiem, o którym mowa w ust. 1, może wystąpić również podmiot
niebędący podatnikiem:
1) posiadający środki na rachunku VAT, przy czym przepisy ust. 2–5a stosuje
się odpowiednio;
2) nieposiadający siedziby działalności gospodarczej lub stałego miejsca
prowadzenia działalności gospodarczej na terytorium kraju, przy czym
przepisy ust. 2–4 stosuje się odpowiednio.
9. W przypadku, o którym mowa w ust. 8:
1) pkt 1, właściwym organem podatkowym jest naczelnik urzędu skarbowego:
a) właściwy według adresu miejsca zamieszkania – w przypadku osoby
fizycznej,
b) właściwy według adresu siedziby – w przypadku podmiotu niebędącego
osobą fizyczną;
2) pkt 2, właściwym organem podatkowym jest naczelnik drugiego urzędu
skarbowego.
10. W przypadku przekazania środków pieniężnych na rachunek techniczny,
o którym mowa w art. 62e ust. 3 pkt 2 ustawy z dnia 29 sierpnia 1997 r. – Prawo
bankowe, podatnik może wystąpić do naczelnika urzędu skarbowego z wnioskiem
o wydanie zgody na wypłatę tych środków.
11. We wniosku, o którym mowa w ust. 10, podatnik określa numer rachunku
VAT, z którego nastąpiło przekazanie środków na rachunek techniczny, o którym
mowa w art. 62e ust. 3 pkt 2 ustawy z dnia 29 sierpnia 1997 r. – Prawo bankowe,
oraz wysokość środków, jaka ma zostać wypłacona z tego rachunku technicznego.
12. W przypadku, o którym mowa w ust. 10, naczelnik urzędu skarbowego
wydaje postanowienie w terminie 60 dni od dnia otrzymania wniosku.
W postanowieniu naczelnik urzędu skarbowego określa wysokość środków, jaka
ma zostać wypłacona. Przepis ust. 1a stosuje się odpowiednio.
13. Do wniosku, o którym mowa w ust. 10, przepisy ust. 5, 5a i ust. 7 zdanie
pierwsze stosuje się odpowiednio.
14. Naczelnik urzędu skarbowego przekazuje, przy wykorzystaniu systemu
teleinformatycznego albo z użyciem środków komunikacji elektronicznej,
informację o postanowieniu, o którym mowa w ust. 12, bankowi, który prowadzi
rachunek techniczny, o którym mowa w art. 62e ust. 3 pkt 2 ustawy z dnia
29 sierpnia 1997 r. – Prawo bankowe. Informacja zawiera dane niezbędne do
realizacji postanowienia, w tym:
1) numer rachunku VAT, z którego nastąpiło przekazanie środków na rachunek
techniczny, o którym mowa w art. 62e ust. 3 pkt 2 ustawy z dnia 29 sierpnia
1997 r. – Prawo bankowe;
2) wysokość środków, o których mowa w ust. 12.
15. Z wnioskiem, o którym mowa w ust. 10, może wystąpić również podmiot
niebędący podatnikiem:
1) którego środki pieniężne zostały przekazane na rachunek techniczny,
o którym mowa w art. 62e ust. 3 pkt 2 ustawy z dnia 29 sierpnia 1997 r. –
Prawo bankowe, przy czym przepisy ust. 5, 5a, ust. 9 pkt 1, ust. 11
i 12 stosuje się odpowiednio;
2) nieposiadający siedziby działalności gospodarczej lub stałego miejsca
prowadzenia działalności gospodarczej na terytorium kraju, przy czym
przepisy ust. 9 pkt 2, ust. 11 i 12 stosuje się odpowiednio.