Art. 110b. 1. Dostawca usług płatniczych jest obowiązany prowadzić
ewidencję odbiorców płatności i płatności transgranicznych w odniesieniu do
świadczonych usług płatniczych, w postaci elektronicznej, za każdy kwartał, jeżeli
w ciągu kwartału świadczy usługi płatnicze odpowiadające ponad 25 płatnościom
transgranicznym na rzecz tego samego odbiorcy płatności.
2. Płatność uznaje się za płatność transgraniczną w przypadku, gdy płatnik
znajduje się na terytorium jednego państwa członkowskiego, a odbiorca płatności
znajduje się na terytorium innego państwa członkowskiego albo na terytorium
państwa trzeciego.
3. Uznaje się, że:
1) płatnik znajduje się na terytorium państwa członkowskiego, któremu
odpowiada:
a) IBAN rachunku płatniczego płatnika lub inny identyfikator, który
jednoznacznie identyfikuje płatnika oraz podaje jego lokalizację,
b) BIC lub inny kod identyfikacyjny, który jednoznacznie identyfikuje
dostawcę usług płatniczych działającego w imieniu płatnika oraz podaje
jego lokalizację – w przypadku braku identyfikatorów, o których mowa
w lit. a;
2) odbiorca płatności znajduje się na terytorium państwa członkowskiego albo
na terytorium państwa trzeciego, któremu odpowiada:
a) IBAN rachunku płatniczego odbiorcy płatności lub inny identyfikator,
który jednoznacznie identyfikuje odbiorcę płatności oraz podaje jego
lokalizację,
b) BIC lub inny kod identyfikacyjny, który jednoznacznie identyfikuje
dostawcę usług płatniczych działającego w imieniu odbiorcy płatności
oraz podaje jego lokalizację – w przypadku braku identyfikatorów,
o których mowa w lit. a.
4. Liczbę płatności transgranicznych, o których mowa w ust. 1, oblicza się
w podziale na poszczególne państwa członkowskie i poszczególne identyfikatory
lub kody identyfikacyjne, o których mowa w ust. 3 pkt 2. W przypadku gdy
dostawca usług płatniczych posiada informację, że odbiorca płatności posiada
więcej niż jeden identyfikator lub kod identyfikacyjny, o których mowa
w ust. 3 pkt 2, liczbę płatności transgranicznych, o których mowa w ust. 1, oblicza
się dla poszczególnych odbiorców płatności.
5. Obowiązek prowadzenia ewidencji, o której mowa w ust. 1, nie dotyczy
usług płatniczych świadczonych przez dostawców usług płatniczych płatnika
w odniesieniu do płatności transgranicznej, w przypadku której co najmniej jeden
z dostawców usług płatniczych odbiorcy płatności znajduje się na terytorium
państwa członkowskiego. Dostawca usług płatniczych płatnika uwzględnia jednak
te usługi płatnicze w obliczeniach, o których mowa w ust. 4.
6. Lokalizację dostawcy usług płatniczych odbiorcy płatności, o którym
mowa w ust. 5, stwierdza się na podstawie BIC tego dostawcy usług płatniczych
lub innego kodu identyfikacyjnego, który jednoznacznie identyfikuje dostawcę
usług płatniczych i podaje jego lokalizację.