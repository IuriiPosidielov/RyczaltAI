Art. 62. 1. Zwalnia się od podatku import towarów specjalnie
przystosowanych do celów rehabilitacji społecznej, zawodowej i medycznej oraz
pomocy naukowej, kulturalnej i podnoszenia kwalifikacji osób niepełnosprawnych,
jeżeli towary te są przywożone przez organizacje społeczne lub jednostki
organizacyjne, których podstawowym celem statutowym jest rehabilitacja oraz
pomoc naukowa i kulturalna tym osobom, oraz jeżeli zostały oddane takim
instytucjom bezpłatnie i bez uzyskania korzyści ekonomicznych ze strony
dającego.
2. Zwolnienia od podatku, o których mowa w ust. 1, stosuje się także do
importu:
1) części zamiennych, elementów i specjalnego wyposażenia, przeznaczonych
do towarów, o których mowa w ust. 1,
2) narzędzi używanych do konserwacji, kontroli, kalibrowania lub naprawy
towarów, o których mowa w ust. 1
– pod warunkiem że te części, elementy, wyposażenie lub narzędzia zostały
przywiezione jednocześnie z towarami, o których mowa w ust. 1, lub zostały
przywiezione później, jeżeli można jednoznacznie stwierdzić, że są przeznaczone
do takich towarów, które wcześniej zostały zwolnione od podatku.
3. Towary zwolnione od podatku mogą być użyczane, wydzierżawiane,
wynajmowane lub odstępowane wyłącznie do celów określonych w ust. 1, po
uprzednim zawiadomieniu organu celnego.
4. W przypadku sprzedaży lub przeniesienia prawa własności w inny sposób,
wynajmu, użyczenia, wydzierżawienia lub innego odstąpienia towarów
zwolnionych od podatku, w celu innym niż uprawniający do zwolnienia od
podatku, towary te są opodatkowane podatkiem według stawek obowiązujących
w dniu tego odstąpienia, z uwzględnieniem ich wartości celnej ustalonej dla tego
dnia przez organ celny.
5. Towary zwolnione od podatku mogą być użyczane, wynajmowane lub
odstępowane, nieodpłatnie lub za opłatą, przez obdarowane organizacje społeczne
lub jednostki organizacyjne w celach niekomercyjnych osobom, o których mowa
w ust. 1, bez uiszczania podatku.
6. W przypadku sprzedaży lub przeniesienia prawa własności w inny sposób,
wynajmu, użyczenia, wydzierżawienia lub innego odstąpienia towarów
zwolnionych od podatku, o których mowa w ust. 1, w celu innym niż uprawniający
do zwolnienia od podatku, towary te są opodatkowane podatkiem według stawek
obowiązujących w dniu tego odstąpienia, z uwzględnieniem ich wartości celnej
ustalonej dla tego dnia przez organ celny.
7. Organizacje społeczne lub jednostki organizacyjne, które przestają spełniać
warunki upoważniające do skorzystania ze zwolnienia lub które zamierzają używać
towarów zwolnionych od podatku do celów innych niż przewidziane w tym
artykule, są obowiązane poinformować o tym organ celny.
8. Towary pozostające w posiadaniu organizacji społecznej lub jednostki
organizacyjnej, która przestała spełniać warunki do korzystania ze zwolnienia od
podatku, podlegają opodatkowaniu podatkiem według stawek obowiązujących
w dniu, w którym wygasły te warunki, z uwzględnieniem ich wartości celnej
ustalonej dla tego dnia przez organ celny.
9. Towary używane przez organizację społeczną lub jednostkę organizacyjną
korzystającą ze zwolnienia od podatku do celów innych niż określone
w ust. 1 podlegają opodatkowaniu podatkiem według stawek obowiązujących
w dniu, w którym uzyskały nowe zastosowanie, z uwzględnieniem ich wartości
celnej ustalonej dla tego dnia przez organ celny.