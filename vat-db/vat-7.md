Art. 7. 1. Przez dostawę towarów, o której mowa w art. 5 ust. 1 pkt 1,
rozumie się przeniesienie prawa do rozporządzania towarami jak właściciel, w tym
również:
1) przeniesienie z nakazu organu władzy publicznej lub podmiotu działającego
w imieniu takiego organu lub przeniesienie z mocy prawa prawa własności
towarów w zamian za odszkodowanie;
2) wydanie towarów na podstawie umowy dzierżawy, najmu, leasingu lub innej
umowy o podobnym charakterze zawartej na czas określony lub umowy
sprzedaży na warunkach odroczonej płatności, jeżeli umowa przewiduje, że w
następstwie normalnych zdarzeń przewidzianych tą umową lub z chwilą
zapłaty ostatniej raty prawo własności zostanie przeniesione;
3) wydanie towarów na podstawie umowy komisu: między komitentem
a komisantem, jak również wydanie towarów przez komisanta osobie trzeciej;
4) wydanie towarów komitentowi przez komisanta na podstawie umowy komisu,
jeżeli komisant zobowiązany był do nabycia rzeczy na rachunek komitenta;
5) ustanowienie spółdzielczego lokatorskiego prawa do lokalu mieszkalnego,
ustanowienie spółdzielczego własnościowego prawa do lokalu oraz
przekształcenie spółdzielczego lokatorskiego prawa do lokalu mieszkalnego
na spółdzielcze własnościowe prawo do lokalu, a także ustanowienie na rzecz
członka spółdzielni mieszkaniowej odrębnej własności lokalu mieszkalnego
lub lokalu o innym przeznaczeniu oraz przeniesienie na rzecz członka
spółdzielni własności lokalu lub własności domu jednorodzinnego;
6) oddanie gruntów w użytkowanie wieczyste;
7) zbycie praw, o których mowa w pkt 5 i 6.
2. Przez dostawę towarów, o której mowa w art. 5 ust. 1 pkt 1, rozumie się
również przekazanie nieodpłatnie przez podatnika towarów należących do jego
przedsiębiorstwa, w szczególności:
1) przekazanie lub zużycie towarów na cele osobiste podatnika lub jego
pracowników, w tym byłych pracowników, wspólników, udziałowców,
akcjonariuszy, członków spółdzielni i ich domowników, członków organów
stanowiących osób prawnych, członków stowarzyszenia,
2) wszelkie inne darowizny
– jeżeli podatnikowi przysługiwało, w całości lub w części, prawo do obniżenia
kwoty podatku należnego o kwotę podatku naliczonego z tytułu nabycia, importu
lub wytworzenia tych towarów lub ich części składowych.
3. Przepisu ust. 2 nie stosuje się do przekazywanych prezentów o małej
wartości i próbek, jeżeli przekazanie to następuje na cele związane z działalnością
gospodarczą podatnika.
4. Przez prezenty o małej wartości, o których mowa w ust. 3, rozumie się
przekazywane przez podatnika jednej osobie towary:
1) o łącznej wartości nieprzekraczającej w roku podatkowym kwoty 100 zł (bez
podatku), jeżeli podatnik prowadzi ewidencję pozwalającą na ustalenie
tożsamości tych osób;
2) których przekazania nie ujęto w ewidencji, o której mowa w pkt 1, jeżeli
jednostkowa cena nabycia towaru (bez podatku), a gdy nie ma ceny nabycia,
jednostkowy koszt wytworzenia, określone w momencie przekazywania
towaru, nie przekraczają 20 zł.
7. Przez próbkę, o której mowa w ust. 3, rozumie się identyfikowalne jako
próbka egzemplarz towaru lub jego niewielką ilość, które pozwalają na ocenę cech
i właściwości towaru w jego końcowej postaci, przy czym ich przekazanie
(wręczenie) przez podatnika:
1) ma na celu promocję tego towaru oraz
2) nie służy zasadniczo zaspokojeniu potrzeb odbiorcy końcowego w zakresie
danego towaru, chyba że zaspokojenie potrzeb tego odbiorcy jest
nieodłącznym elementem promocji tego towaru i ma skłaniać tego odbiorcę
do zakupu promowanego towaru.
9. Przez umowy dzierżawy, najmu, leasingu lub inne umowy o podobnym
charakterze, o których mowa w ust. 1 pkt 2, rozumie się umowy w wyniku których,
zgodnie z przepisami o podatku dochodowym, odpisów amortyzacyjnych dokonuje
korzystający oraz umowy leasingu w rozumieniu tych przepisów, których
przedmiotami są grunty.