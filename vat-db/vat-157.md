Art. 157. 1. Podatnicy zarejestrowani na ostatni dzień przed dniem, o którym
mowa w art. 176 pkt 2, na podstawie art. 9 ustawy wymienionej w art. 175,
z wyłączeniem podatników wymienionych w art. 5 ust. 2 ustawy wymienionej
w art. 175, będą uważani za podatników zarejestrowanych jako podatnicy VAT,
z tym że podatnicy, którzy w zgłoszeniu rejestracyjnym, o którym mowa w art. 9
ust. 1 ustawy wymienionej w art. 175, zgłosili, że będą składać deklaracje
podatkowe dla podatku od towarów i usług, zostaną uznani za podatników
zarejestrowanych jako podatnicy VAT czynni, a pozostali – za podatników
zarejestrowanych jako podatnicy VAT zwolnieni, bez konieczności potwierdzania
tego faktu przez naczelnika urzędu skarbowego, z zastrzeżeniem ust. 2.
2. Przepisu ust. 1 nie stosuje się:
1) w przypadku gdy podatnik wymieniony w ust. 1, który zgłosił, że będzie
składał deklaracje podatkowe, nie składał takiej deklaracji za 6 kolejnych
miesięcy lub za 2 kolejne kwartały – poprzedzające ostatni miesiąc przed
wejściem w życie ustawy;
2) w stosunku do zakładów (oddziałów) osoby prawnej, będących odrębnymi
podatnikami w rozumieniu art. 5 ust. 2 ustawy wymienionej w art. 175.