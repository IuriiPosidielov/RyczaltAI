Art. 146. 1. W okresie od dnia przystąpienia Rzeczypospolitej Polskiej do
Unii Europejskiej do:
1) dnia 30 kwietnia 2008 r. stosuje się stawkę w wysokości 3 % w odniesieniu
do czynności, o których mowa w art. 5, których przedmiotem są towary
i usługi wymienione w załączniku nr 6 do ustawy, z wyłączeniem
wewnątrzwspólnotowej dostawy towarów i eksportu towarów;
2) dnia 31 grudnia 2007 r. stosuje się stawkę w wysokości 7 % w odniesieniu do:
a) robót budowlano-montażowych oraz remontów i robót konserwacyjnych
związanych z budownictwem mieszkaniowym i infrastrukturą
towarzyszącą,
b) obiektów budownictwa mieszkaniowego lub ich części, z wyłączeniem
lokali użytkowych,
c) usług gastronomicznych, z wyłączeniem:
– sprzedaży napojów alkoholowych o zawartości alkoholu powyżej
1,2 % oraz napojów alkoholowych będących mieszaniną piwa
i napojów bezalkoholowych, w których zawartość alkoholu
przekracza 0,5 %,
– sprzedaży kawy i herbaty (wraz z dodatkami), napojów
bezalkoholowych gazowanych, wód mineralnych, a także sprzedaży
w stanie nieprzetworzonym innych towarów opodatkowanych
stawką 22 %;
3) dnia 31 grudnia 2007 r. stawkę podatku 0 % stosuje się do:
a) dostaw w kraju i wewnątrzwspólnotowego nabycia:
– książek (PKWiU ex 22.11) – z wyłączeniem książek adresowych
o zasięgu krajowym, regionalnym i lokalnym, książek
telefonicznych, teleksów i telefaksów (PKWiU 22.11.20-60.10), nut,
map i ulotek – oznaczonych stosowanymi na podstawie odrębnych
przepisów symbolami ISBN,
– czasopism specjalistycznych,
b) importu:
– drukowanych książek i broszur (ex PCN 4901), (ex CN 4901),
oznaczonych stosowanymi na podstawie odrębnych przepisów
symbolami ISBN,
– czasopism specjalistycznych,
c) przekształcenia spółdzielczego lokatorskiego prawa do lokalu
mieszkalnego na spółdzielcze własnościowe prawo do lokalu oraz
przeniesienia na rzecz członka spółdzielni własności lokalu
mieszkalnego lub własności domu jednorodzinnego.
2. Przez roboty związane z budownictwem mieszkaniowym i infrastrukturą
towarzyszącą, o których mowa w ust. 1 pkt 2 lit. a, rozumie się roboty budowlane
dotyczące inwestycji w zakresie obiektów budownictwa mieszkaniowego
i infrastruktury towarzyszącej oraz remontów obiektów budownictwa
mieszkaniowego.
3. Przez infrastrukturę towarzyszącą budownictwu mieszkaniowemu, o której
mowa w ust. 1 pkt 2 lit. a, rozumie się:
1) sieci rozprowadzające, wraz z urządzeniami, obiektami i przyłączami do
budynków mieszkalnych,
2) urządzanie i zagospodarowanie terenu w ramach przedsięwzięć i zadań
budownictwa mieszkaniowego, w szczególności drogi, dojścia, dojazdy,
zieleń i małą architekturę,
3) urządzenia i ujęcia wody, stacje uzdatniania wody, oczyszczalnie ścieków,
kotłownie oraz sieci wodociągowe, kanalizacyjne, cieplne,
elektroenergetyczne, gazowe i telekomunikacyjne
– jeżeli są one związane z obiektami budownictwa mieszkaniowego.
4. Przez czasopisma specjalistyczne, o których mowa w ust. 1 pkt 3 lit. a tiret
drugie i pkt 3 lit. b tiret drugie, należy rozumieć wydawnictwa periodyczne
oznaczone symbolem ISSN, objęte kodem PKWiU 22.13, PCN 4902 i CN 4902,
o tematyce szeroko pojętych zagadnień odnoszących się do działalności kulturalnej
i twórczej, edukacyjnej, naukowej i popularnonaukowej, społecznej, zawodowej
i metodycznej, regionalnej i lokalnej, a także przeznaczone dla niewidomych
i niedowidzących, publikowane nie częściej niż raz w tygodniu w postaci
odrębnych zeszytów (numerów) objętych wspólnym tytułem, których zakończenia
nie przewiduje się, ukazujące się na ogół w regularnych odstępach czasu
w nakładzie nie wyższym niż 15 000 egzemplarzy, z wyjątkiem:
1) periodyków o treści ogólnej, stanowiących podstawowe źródło informacji
bieżącej o aktualnych wydarzeniach krajowych i zagranicznych,
przeznaczonych dla szerokiego kręgu czytelników;
2) publikacji zawierających treści pornograficzne, publikacji zawierających
treści nawołujące do nienawiści na tle różnic narodowościowych, etnicznych,
rasowych, wyznaniowych albo ze względu na bezwyznaniowość lub
znieważające z tych powodów grupę ludności lub poszczególne osoby oraz
publikacji propagujących ustroje totalitarne;
3) wydawnictw, w których co najmniej 33 % powierzchni jest przeznaczone
nieodpłatnie lub odpłatnie na ogłoszenia handlowe, reklamy lub teksty
reklamowe, w szczególności czasopism informacyjno-reklamowych,
reklamowych, folderów i katalogów reklamowych;
4) wydawnictw, które zawierają głównie kompletną powieść, opowiadanie lub
inne dzieło w formie tekstu ilustrowanego lub nie, albo w formie rysunków
opatrzonych opisem lub nie;
5) publikacji, w których więcej niż 20 % powierzchni jest przeznaczone na
krzyżówki, kryptogramy, zagadki oraz inne gry słowne lub rysunkowe;
6) publikacji zawierających informacje popularne, w szczególności porady,
informacje o znanych i sławnych postaciach z życia publicznego;
7) czasopism, na których nie zostanie uwidoczniona wysokość nakładu.