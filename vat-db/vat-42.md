Art. 42. 1. Wewnątrzwspólnotowa dostawa towarów podlega opodatkowaniu
według stawki podatku 0 %, pod warunkiem że:
1) podatnik dokonał dostawy na rzecz nabywcy posiadającego właściwy i ważny
numer identyfikacyjny dla transakcji wewnątrzwspólnotowych, nadany przez
państwo członkowskie właściwe dla nabywcy, zawierający dwuliterowy kod
stosowany dla podatku od wartości dodanej, który nabywca podał
podatnikowi;
2) podatnik przed upływem terminu do złożenia deklaracji podatkowej za dany
okres rozliczeniowy, posiada w swojej dokumentacji dowody, że towary
będące przedmiotem wewnątrzwspólnotowej dostawy zostały wywiezione z
terytorium kraju i dostarczone do nabywcy na terytorium państwa
członkowskiego inne niż terytorium kraju;
3) podatnik składając deklarację podatkową, w której wykazuje tę dostawę
towarów, jest zarejestrowany jako podatnik VAT UE.
1a. Stawka podatku, o której mowa w ust. 1, nie ma zastosowania, jeżeli:
1) podatnik nie dopełnił obowiązku, o którym mowa w art. 100 ust. 1 pkt 1 lub
ust. 3 pkt 1, lub
2) złożona informacja podsumowująca nie zawiera prawidłowych danych
dotyczących wewnątrzwspólnotowych dostaw towarów zgodnie
z wymogami, o których mowa w art. 100 ust. 8
– chyba że podatnik należycie na piśmie wyjaśnił uchybienie naczelnikowi urzędu
skarbowego.
2. Warunki, o których mowa w ust. 1 pkt 1, uznaje się za spełnione również
wówczas, gdy nie są spełnione wymagania w zakresie:
1) nabywcy – w przypadkach, o których mowa w art. 13 ust. 2 pkt 3 i 4;
2) dokonującego dostawy – w przypadku, o którym mowa w art. 16.
3. Dowodami, o których mowa w ust. 1 pkt 2, są następujące dokumenty,
jeżeli łącznie potwierdzają dostarczenie towarów będących przedmiotem
wewnątrzwspólnotowej dostawy towarów do nabywcy znajdującego się na
terytorium państwa członkowskiego innym niż terytorium kraju:
1) dokumenty przewozowe otrzymane od przewoźnika (spedytora)
odpowiedzialnego za wywóz towarów z terytorium kraju, z których
jednoznacznie wynika, że towary zostały dostarczone do miejsca ich
przeznaczenia na terytorium państwa członkowskiego inne niż terytorium
kraju – w przypadku gdy przewóz towarów jest zlecany przewoźnikowi
(spedytorowi),
3) specyfikacja poszczególnych sztuk ładunku
– z zastrzeżeniem ust. 4 i 5.
4. W przypadku wywozu towarów będących przedmiotem
wewnątrzwspólnotowej dostawy towarów bezpośrednio przez podatnika
dokonującego takiej dostawy lub przez ich nabywcę, przy użyciu własnego środka
transportu podatnika lub nabywcy, podatnik oprócz dokumentu, o którym mowa
w ust. 3 pkt 3, powinien posiadać dokument zawierający co najmniej:
1) imię i nazwisko lub nazwę oraz adres siedziby działalności gospodarczej lub
miejsca zamieszkania podatnika dokonującego wewnątrzwspólnotowej
dostawy towarów oraz nabywcy tych towarów;
2) adres, pod który są przewożone towary, w przypadku gdy jest inny niż adres
siedziby działalności gospodarczej lub miejsca zamieszkania nabywcy;
3) określenie towarów i ich ilości;
4) potwierdzenie przyjęcia towarów przez nabywcę do miejsca, o którym mowa
w pkt 1 lub 2, znajdującego się na terytorium państwa członkowskiego innym
niż terytorium kraju;
5) rodzaj oraz numer rejestracyjny środka transportu, którym są wywożone
towary, lub numer lotu – w przypadku gdy towary przewożone są środkami
transportu lotniczego.
5. W przypadku wywozu przez nabywcę nowych środków transportu bez
użycia innego środka transportu (przewozowego) podatnik oprócz dokumentu,
o którym mowa w ust. 3 pkt 3, powinien posiadać dokument zawierający dane
umożliwiające prawidłową identyfikację podatnika dokonującego dostaw
i nabywcy oraz nowego środka transportu, w szczególności:
1) dane dotyczące podatnika i nabywcy,
2) dane pozwalające jednoznacznie zidentyfikować przedmiot dostawy jako
nowy środek transportu,
3) datę dostawy,
4) podpisy podatnika i nabywcy,
5) oświadczenie nabywcy o wywozie nowego środka transportu poza terytorium
kraju w terminie 14 dni od dnia dostawy,
6) pouczenie nabywcy o skutkach niewywiązania się z obowiązku, o którym
mowa w pkt 5
– zwany dalej „dokumentem wywozu”.
6. Podatnik wystawia dokument wywozu w przypadku
wewnątrzwspólnotowej dostawy nowych środków transportu na rzecz nabywcy,
o którym mowa w art. 13 ust. 2 pkt 4.
7. (uchylony)
8. W przypadku przekroczenia terminu, o którym mowa w ust. 5 pkt 5,
nabywca nowego środka transportu jest obowiązany pierwszego dnia po upływie
tego terminu do zapłaty podatku od dokonanej na jego rzecz dostawy tego środka
transportu.
9. Kwotę podatku zapłaconego zgodnie z ust. 8 zwraca się na wniosek
nabywcy nowego środka transportu, w przypadku gdy nowy środek transportu
zostanie wywieziony na terytorium państwa członkowskiego inne niż terytorium
kraju i tam zostanie zarejestrowany, jeżeli podlega obowiązkowi rejestracji, przy
czym nabywca ma obowiązek udowodnić na podstawie posiadanych dokumentów
wywóz tego środka transportu i jego zarejestrowanie. Podatek zwraca urząd
skarbowy, który pobrał ten podatek.
10. W przypadku gdy nabywca, o którym mowa w ust. 5, przed
zarejestrowaniem nowego środka transportu na terytorium państwa
członkowskiego innym niż terytorium kraju dokona dostawy tego środka transportu
na terytorium kraju, od czynności tej podatek nalicza i rozlicza nabywca środka
transportu, który rejestruje ten środek transportu na terytorium kraju.
11. W przypadku gdy dokumenty, o których mowa w ust. 3–5, nie
potwierdzają jednoznacznie dostarczenia do nabywcy znajdującego się na
terytorium państwa członkowskiego innym niż terytorium kraju towarów,
dowodami, o których mowa w ust. 1 pkt 2, mogą być również inne dokumenty
wskazujące, że nastąpiła dostawa wewnątrzwspólnotowa, w szczególności:
1) korespondencja handlowa z nabywcą, w tym jego zamówienie;
2) dokumenty dotyczące ubezpieczenia lub kosztów frachtu;
3) dokument potwierdzający zapłatę za towar, z wyjątkiem przypadków, gdy
dostawa ma charakter nieodpłatny lub zobowiązanie jest realizowane w innej
formie, w takim przypadku inny – dokument stwierdzający wygaśnięcie
zobowiązania;
4) dowód potwierdzający przyjęcie przez nabywcę towaru na terytorium państwa
członkowskiego innym niż terytorium kraju.
12. Jeżeli warunek, o którym mowa w ust. 1 pkt 2, nie został spełniony przed
upływem terminu do złożenia deklaracji podatkowej za:
1) okres kwartalny – podatnik nie wykazuje tej dostawy w ewidencji, o której
mowa w art. 109 ust. 3, za ten okres; podatnik wykazuje tę dostawę
w ewidencji, o której mowa w art. 109 ust. 3, za następny okres rozliczeniowy
ze stawką właściwą dla dostawy danego towaru na terytorium kraju, jeżeli
przed upływem terminu do złożenia deklaracji podatkowej za ten następny
okres rozliczeniowy nie posiada dowodów, o których mowa w ust. 1 pkt 2;
2) okres miesięczny – podatnik nie wykazuje tej dostawy w ewidencji, o której
mowa w art. 109 ust. 3, za ten okres; podatnik wykazuje tę dostawę
w ewidencji, o której mowa w art. 109 ust. 3, za kolejny po następnym okresie
rozliczeniowym okres rozliczeniowy ze stawką właściwą dla dostawy danego
towaru na terytorium kraju, jeżeli przed upływem terminu do złożenia
deklaracji podatnik za ten kolejny po następnym okresie rozliczeniowym
okres rozliczeniowy nie posiada dowodów, o których mowa w ust. 1 pkt 2.
12a. W przypadkach, o których mowa w ust. 12, otrzymanie dowodów,
o których mowa w ust. 1 pkt 2, upoważnia podatnika do wykazania
wewnątrzwspólnotowej dostawy towarów ze stawką 0 % w ewidencji, o której
mowa w art. 109 ust. 3, za okres rozliczeniowy, w którym powstał obowiązek
podatkowy z tytułu dokonania przez niego tej dostawy, i dokonania korekty
deklaracji podatkowej oraz odpowiednio informacji podsumowującej, o której
mowa w art. 100 ust. 1.
14. Przepisy ust. 1–4, 11 i 12 stosuje się odpowiednio do
wewnątrzwspólnotowej dostawy towarów, o której mowa w art. 13 ust. 3.
16. Minister właściwy do spraw finansów publicznych określi, w drodze
rozporządzenia, wzór dokumentu, o którym mowa w ust. 5, uwzględniając:
1) konieczność odpowiedniego dokumentowania wewnątrzwspólnotowej
dostawy towarów i identyfikacji czynności dokonanych przez grupy
podatników;
2) potrzebę zapewnienia kontroli prawidłowości rozliczania podatku;
3) potrzebę zapewnienia prawidłowej wymiany informacji dotyczących nowych
środków transportu zgodnie z odrębnymi przepisami.