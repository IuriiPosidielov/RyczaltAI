Art. 18b. 1. Przedstawicielem podatkowym może być osoba fizyczna, osoba
prawna lub jednostka organizacyjna niemająca osobowości prawnej, jeżeli łącznie
spełnia następujące warunki:
1) posiada siedzibę działalności gospodarczej na terytorium kraju;
2) jest zarejestrowana jako podatnik VAT czynny, a w przypadku, o którym
mowa w art. 18d ust. 1 – jako podatnik VAT UE;
3) przez ostatnie 24 miesiące nie zalegała z wpłatami poszczególnych podatków
stanowiących dochód budżetu państwa, przekraczającymi odrębnie w każdym
podatku odpowiednio 3 % kwoty należnych zobowiązań podatkowych
w poszczególnych podatkach; udział zaległości w kwocie podatku ustala się
w stosunku do kwoty należnych wpłat za okres rozliczeniowy, którego
dotyczy zaległość;
4) przez ostatnie 24 miesiące osoba fizyczna będąca podatnikiem,
a w przypadku podatników niebędących osobami fizycznymi – osoba będąca
wspólnikiem spółki cywilnej lub handlowej niemającej osobowości prawnej,
członkiem władz zarządzających, głównym księgowym, nie została
prawomocnie skazana na podstawie ustawy z dnia 10 września 1999 r. –
Kodeks karny skarbowy (Dz. U. z 2025 r. poz. 633) za popełnienie
przestępstwa skarbowego;
5) jest uprawniona do zawodowego wykonywania doradztwa podatkowego
zgodnie z przepisami o doradztwie podatkowym lub do usługowego
prowadzenia ksiąg rachunkowych zgodnie z przepisami o rachunkowości.
2. Wymóg, o którym mowa w ust. 1 pkt 3, uznaje się również za spełniony,
jeżeli łącznie spełnione są następujące warunki:
1) podmiot uregulował, wraz z odsetkami za zwłokę, zaległości przekraczające
odrębnie w każdym podatku odpowiednio 3 % kwoty należnych zobowiązań
podatkowych w poszczególnych podatkach, w terminie 30 dni od dnia
powstania tych zaległości;
2) uregulowanie zaległości zgodnie z pkt 1 w ostatnich 24 miesiącach nie
dotyczyło więcej niż dwóch okresów rozliczeniowych odrębnie w każdym
podatku.
3. Przepisu ust. 1 pkt 5 nie stosuje się do agencji celnej, jeżeli podatnik
ustanawiający ten podmiot przedstawicielem podatkowym dokonuje na terytorium
kraju wyłącznie importu towarów, których miejscem przeznaczenia jest terytorium
państwa członkowskiego inne niż terytorium kraju i wywóz z terytorium kraju jest
dokonywany przez importera tych towarów w ramach wewnątrzwspólnotowej
dostawy towarów.
4. Przedstawiciela podatkowego ustanawia się w drodze sporządzonej na
piśmie umowy, która powinna zawierać:
1) nazwy stron umowy oraz ich adresy i dane identyfikacyjne na potrzeby
odpowiednio podatku, podatku od wartości dodanej lub podatku o podobnym
charakterze;
2) adres, pod którym będzie prowadzona i przechowywana dokumentacja na
potrzeby podatku;
3) oświadczenie podmiotu, który jest ustanawiany przedstawicielem
podatkowym, o spełnieniu warunków, o których mowa w ust. 1;
4) zakres upoważnienia w przypadku określonym w art. 18c ust. 1 pkt 2;
5) w przypadku, o którym mowa w art. 18d ust. 1, zgodę przedstawiciela
podatkowego na wykonywanie obowiązków i czynności podatnika, dla
którego został ustanowiony, w imieniu własnym i na rzecz tego podatnika.