Art. 109b. 1. Podatnik ułatwiający poprzez użycie interfejsu elektronicznego
dokonanie na terytorium Unii Europejskiej:
1) sprzedaży na odległość towarów importowanych innej niż dostawa towarów,
o której mowa w art. 7a ust. 1, lub
2) wewnątrzwspólnotowej sprzedaży towarów na odległość lub dostawy
towarów na rzecz podmiotu niebędącego podatnikiem innych niż dostawy
towarów, o których mowa w art. 7a ust. 2, lub
3) świadczenia usług na rzecz podmiotu niebędącego podatnikiem innego niż
świadczenie usług, w przypadku których przyjmuje się, że podatnik
uczestniczący w świadczeniu tych usług działa w imieniu własnym zgodnie
z art. 9a rozporządzenia 282/2011
– jest obowiązany prowadzić ewidencję tych czynności w postaci elektronicznej,
zgodnie z wymogami, o których mowa w art. 54c ust. 2 rozporządzenia 282/2011.
2. Przez ułatwianie, o którym mowa w ust. 1, rozumie się ułatwianie
w rozumieniu art. 54b rozporządzenia 282/2011.
3. Ewidencja, o której mowa w ust. 1, jest prowadzona w sposób
umożliwiający sprawdzenie prawidłowości rozliczenia podatku lub podatku od
wartości dodanej w odniesieniu do każdego towaru będącego przedmiotem
dostawy lub każdej świadczonej usługi, o których mowa w ust. 1.
4. Podatnik jest obowiązany udostępnić drogą elektroniczną, w zakresie
wskazanym w żądaniu właściwego organu podatkowego, ewidencję, o której
mowa w ust. 1, nie później niż w terminie 14 dni od dnia doręczenia tego żądania,
w odniesieniu do:
1) dostaw towarów, w przypadku których wysyłka lub transport rozpoczyna się
lub kończy na terytorium kraju;
2) świadczenia usług, w przypadku których miejsce świadczenia znajduje się na
terytorium kraju.
5. W przypadku wystąpienia problemów technicznych uniemożliwiających
udostępnienie ewidencji drogą elektroniczną zgodnie z ust. 4 ewidencję udostępnia
się w sposób wskazany przez właściwy organ podatkowy w wezwaniu, w terminie
14 dni od dnia doręczenia tego wezwania.
6. Elektroniczna kopia żądania, o którym mowa w ust. 4, lub wezwania,
o którym mowa w ust. 5, może być przekazana na adres poczty elektronicznej:
1) wskazany w zgłoszeniu informującym o zamiarze skorzystania przez
podatnika z procedur szczególnych, o których mowa w dziale XII
w rozdziałach 6a, 7 i 9 lub odpowiadających im regulacjach;
2) wskazany przez podatnika w inny sposób niż określony w pkt 1, w przypadku
gdy podatnik nie korzysta z procedur szczególnych, o których mowa w dziale
XII w rozdziałach 6a, 7 i 9 lub odpowiadających im regulacjach;
3) podatnika, podany na stronie internetowej podatnika, w przypadku gdy adres
poczty elektronicznej, o którym mowa w pkt 1 i 2, nie został wskazany.
7. Podatnik przechowuje ewidencję, o której mowa w ust. 1, przez okres
10 lat od zakończenia roku podatkowego, w którym została dokonana dostawa
towarów lub wykonana usługa podlegające obowiązkowi ewidencyjnemu.