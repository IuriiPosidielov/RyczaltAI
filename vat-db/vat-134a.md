Art. 134a. 1. Podatnicy świadczący wyłącznie usługi międzynarodowego
przewozu drogowego, polegającego na okazjonalnym przewozie osób autobusami
zarejestrowanymi na terytorium państwa członkowskiego innym niż terytorium
kraju, posiadający siedzibę działalności gospodarczej lub stałe miejsce
prowadzenia działalności gospodarczej, z którego świadczą te usługi,
a w przypadku braku takiej siedziby działalności gospodarczej lub stałego miejsca
prowadzenia działalności gospodarczej – posiadający stałe miejsce zamieszkania
albo zwykłe miejsce pobytu na terytorium państwa członkowskiego innym niż
terytorium kraju, niekorzystający z możliwości odliczania podatku naliczonego,
otrzymania zwrotu tego podatku lub zwrotu różnicy podatku, o której mowa
w art. 87 ust. 1, mogą złożyć zgłoszenie informujące o zamiarze skorzystania ze
szczególnej procedury rozliczania podatku wobec tych usług, o której mowa
w ust. 2–6, w art. 134b oraz art. 134c.
2. Zgłoszenie, o którym mowa w ust. 1, podatnicy składają do naczelnika
drugiego urzędu skarbowego drogą elektroniczną.
3. Zgłoszenia, o którym mowa w ust. 1, dokonuje się za pomocą aplikacji
informatycznej udostępnionej w Biuletynie Informacji Publicznej ministra
właściwego do spraw finansów publicznych. Zgłoszenie to powinno zawierać:
nazwę podatnika, o którym mowa w ust. 1, jego adres opatrzony kodem
pocztowym, adres poczty elektronicznej, numer identyfikacji podatkowej dla celów
podatku od wartości dodanej przyznany mu w państwie członkowskim siedziby
działalności gospodarczej lub stałego miejsca prowadzenia działalności
gospodarczej, z którego świadczy te usługi, a w przypadku braku takiej siedziby
działalności gospodarczej lub stałego miejsca prowadzenia działalności
gospodarczej – przyznany mu w państwie członkowskim stałego miejsca
zamieszkania albo zwykłego miejsca pobytu, oraz informację, że podatnik ten nie
został zarejestrowany jako podatnik VAT czynny zgodnie z art. 96 ust. 4.
4. Naczelnik drugiego urzędu skarbowego nadaje podatnikowi, który złożył
zgłoszenie, o którym mowa w ust. 1, numer identyfikacyjny na potrzeby
wykonywanych przez niego na terytorium kraju usług, o których mowa w ust. 1,
i potwierdza jego zidentyfikowanie jako „podatnika VAT – przewozy okazjonalne”
z wykorzystaniem drogi elektronicznej.
5. Podatnik zidentyfikowany jako podatnik VAT – przewozy okazjonalne jest
obowiązany do zawiadomienia naczelnika drugiego urzędu skarbowego
o wszelkich zmianach danych objętych zgłoszeniem, o którym mowa w ust. 1,
w terminie 7 dni, licząc od dnia, w którym nastąpiła zmiana.
6. W przypadku gdy podatnik zidentyfikowany jako podatnik VAT –
przewozy okazjonalne:
1) zawiadomi naczelnika drugiego urzędu skarbowego o zaprzestaniu
wykonywania usług, o których mowa w ust. 1, lub
2) nie zawiadamiając naczelnika drugiego urzędu skarbowego o zaprzestaniu
albo zawieszeniu wykonywania usług, o których mowa w ust. 1, nie składa
deklaracji, o której mowa w art. 134b ust. 1, przez kolejne 4 kwartały, lub
3) przestaje spełniać warunki, o których mowa w art. 134a ust. 1, niezbędne do
korzystania z procedury szczególnej określonej w niniejszym rozdziale
– naczelnik drugiego urzędu skarbowego zawiadamia podatnika o wygaśnięciu
jego identyfikacji na potrzeby wykonywanych przez niego na terytorium kraju
usług, o których mowa w ust. 1.