Art. 42e. 1. Wnioskodawca jest obowiązany do uiszczenia opłaty z tytułu
przeprowadzonych badań lub analiz, w przypadku gdy rozpatrzenie wniosku o
wydanie WIS wymaga przeprowadzenia badania lub analizy.
2. Badania lub analizy mogą być wykonywane przez laboratoria jednostek
organizacyjnych Krajowej Administracji Skarbowej lub inne akredytowane
laboratoria, Bibliotekę Narodową, Centrum Łukasiewicz i instytuty działające
w ramach Sieci Badawczej Łukasiewicz, a także instytuty naukowe Polskiej
Akademii Nauk, instytuty badawcze lub międzynarodowe instytuty naukowe
utworzone na podstawie odrębnych przepisów, działające na terytorium kraju,
dysponujące wyposażeniem niezbędnym dla danego rodzaju badań lub analiz.
3. Opłata, o której mowa w ust. 1, pobierana za badania lub analizy
wykonywane przez laboratoria jednostek organizacyjnych Krajowej Administracji
Skarbowej stanowi dochód budżetu państwa i jest uiszczana na rachunek bankowy
Krajowej Informacji Skarbowej.
4. Na wezwanie organu wydającego WIS wnioskodawca jest obowiązany,
w terminie określonym w wezwaniu, nie krótszym niż 7 dni, do uiszczenia zaliczki
na pokrycie opłaty, o której mowa w ust. 1. W przypadku nieuiszczenia zaliczki
w terminie określonym w wezwaniu organ wydający WIS wydaje postanowienie
o pozostawieniu wniosku o wydanie WIS bez rozpatrzenia, na które służy
zażalenie.
5. Wysokość opłaty, o której mowa w ust. 1, i termin jej uiszczenia są
określane przez organ wydający WIS w drodze postanowienia, na które przysługuje
zażalenie.
6. Wysokość opłaty, o której mowa w ust. 1, powinna odpowiadać
rzeczywistym wydatkom poniesionym z tytułu przeprowadzonych badań lub
analiz. W przypadku gdy badania lub analizy są przeprowadzane przez laboratoria
jednostek organizacyjnych Krajowej Administracji Skarbowej, wysokość opłaty, o
której mowa w ust. 1, powinna odpowiadać ryczałtowym stawkom opłat
określonym w przepisach wydanych na podstawie art. 92 ust. 4 ustawy z dnia 19
marca 2004 r. – Prawo celne, jeżeli stawki te zostały określone w tych przepisach.
7. W przypadku gdy zaliczka uiszczona na pokrycie opłaty, o której mowa
w ust. 1, jest wyższa niż opłata określona w postanowieniu wydanym na podstawie
ust. 5, a także w przypadku gdy opłata jest nienależna, zwrot kwoty nienależnej
następuje w terminie 30 dni od dnia zakończenia postępowania w sprawie WIS.