Art. 84. 1. Podatnicy świadczący usługi w zakresie handlu, którzy dokonują
sprzedaży opodatkowanej i zwolnionej od podatku lub opodatkowanej według
różnych stawek, a nie są obowiązani prowadzić ewidencji, o której mowa
w art. 111 ust. 1, mogą w celu obliczenia kwoty podatku należnego dokonać
podziału sprzedaży towarów w danym okresie rozliczeniowym w proporcjach
wynikających z udokumentowanych zakupów z tego okresu, w którym dokonano
zakupu. Do obliczenia tych proporcji przyjmuje się wyłącznie towary przeznaczone
do dalszej sprzedaży według cen uwzględniających podatek.
2. Jeżeli podatnik podjął lub wznowił działalność wymienioną w ust. 1,
podział sprzedaży może być dokonany przy zastosowaniu do obrotu danego okresu
rozliczeniowego procentowych wskaźników podziału udokumentowanych
zakupów, dokonanych w okresie rozliczeniowym przed zakończeniem okresu
rozliczeniowego, w którym podjęto lub wznowiono działalność.