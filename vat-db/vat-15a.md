Art. 15a. 1. Podatnikiem, o którym mowa w art. 15, może być również grupa
podmiotów powiązanych finansowo, ekonomicznie i organizacyjnie, które zawrą
umowę o utworzeniu grupy VAT.
2. Grupę VAT mogą utworzyć podatnicy:
1) posiadający siedzibę na terytorium kraju lub
2) nieposiadający siedziby na terytorium kraju, w zakresie, w jakim prowadzą
działalność gospodarczą na terytorium kraju za pośrednictwem oddziału
położonego na terytorium kraju.
3. Podatników uważa się za powiązanych finansowo, jeżeli jeden
z podatników będących członkiem grupy VAT posiada bezpośrednio ponad 50 %
udziałów (akcji) w kapitale zakładowym lub ponad 50 % praw głosu w organach
kontrolnych, stanowiących lub zarządzających, lub ponad 50 % prawa do udziału
w zysku, każdego z pozostałych podatników będących członkami tej grupy.
4. Podatników uważa się za powiązanych ekonomicznie, jeżeli:
1) przedmiot głównej działalności członków grupy VAT ma taki sam charakter
lub
2) rodzaje działalności prowadzonej przez członków grupy VAT uzupełniają się
i są współzależne, lub
3) członek grupy VAT prowadzi działalność, z której w całości lub w dużej
mierze korzystają inni członkowie grupy VAT.
5. Podatników uważa się za powiązanych organizacyjnie, jeżeli:
1) prawnie lub faktycznie, bezpośrednio lub pośrednio, znajdują się pod
wspólnym kierownictwem, lub
2) organizują swoje działania całkowicie lub częściowo w porozumieniu.
6. Warunek istnienia powiązań finansowych, ekonomicznych
i organizacyjnych pomiędzy członkami grupy VAT musi być spełniony
nieprzerwanie przez okres, w jakim ta grupa posiada status podatnika.
7. Podmiot może być członkiem tylko jednej grupy VAT.
8. Grupa VAT nie może być członkiem innej grupy VAT.
9. Grupa VAT nie może być rozszerzona o innych członków ani
pomniejszona o któregokolwiek z członków wchodzących w jej skład.
10. Umowa o utworzeniu grupy VAT jest sporządzana na piśmie i zawiera co
najmniej:
1) nazwę grupy VAT z dodatkowym oznaczeniem „grupa VAT” lub „GV”;
2) dane identyfikacyjne podatników tworzących grupę VAT, w tym dane
dotyczące oddziału w przypadku podatnika nieposiadającego siedziby na
terytorium kraju, oraz wysokość kapitału zakładowego każdego z tych
podatników;
3) wskazanie przedstawiciela grupy VAT, wyznaczonego spośród jej członków;
4) dane identyfikacyjne udziałowców (akcjonariuszy) i wysokość ich udziału
w kapitale zakładowym podatników tworzących grupę VAT, posiadających
ponad 50 % udziałów (akcji) w kapitale zakładowym tych podatników;
5) wskazanie okresu, na jaki grupa VAT została utworzona, nie krótszego niż
3 lata.
11. Przedstawiciel grupy VAT reprezentuje grupę VAT w zakresie praw
i obowiązków tej grupy VAT.
12. Grupa VAT nabywa status podatnika z dniem wskazanym w umowie
o utworzeniu grupy VAT, nie wcześniej jednak niż z dniem dokonania rejestracji,
o której mowa w art. 96 ust. 4.
12a. Grupa VAT wstępuje w prawa i obowiązki członków grupy VAT w
zakresie podatku na okres, w jakim grupa ta posiada status podatnika.
13. W celu przedłużenia okresu funkcjonowania grupy VAT przedstawiciel
grupy VAT składa do naczelnika urzędu skarbowego właściwego w sprawach
opodatkowania istniejącej grupy VAT nową umowę zawartą pomiędzy członkami
istniejącej grupy VAT, w terminie 30 dni przed wygaśnięciem dotychczasowej
umowy. Do nowej umowy przepis ust. 7 stosuje się odpowiednio.
14. Przedstawiciel grupy VAT jest obowiązany zgłosić naczelnikowi urzędu
skarbowego zmiany w stanie faktycznym lub prawnym skutkujące naruszeniem
warunków uznania grupy VAT za podatnika, w terminie 14 dni od dnia zaistnienia
tych zmian.
15. Grupa VAT traci status podatnika:
1) z dniem poprzedzającym dzień wystąpienia zmian w stanie faktycznym lub
w stanie prawnym skutkujących naruszeniem warunków uznania grupy VAT
za podatnika;
2) z upływem terminu, na jaki została utworzona.