Art. 11. 1. Przez wewnątrzwspólnotowe nabycie towarów za
wynagrodzeniem, o którym mowa w art. 5 ust. 1 pkt 4, rozumie się również
przemieszczenie towarów przez podatnika podatku od wartości dodanej lub na jego
rzecz, należących do tego podatnika, z terytorium państwa członkowskiego innego
niż terytorium kraju na terytorium kraju, jeżeli towary te zostały przez tego
podatnika na terytorium tego innego państwa członkowskiego w ramach
prowadzonego przez niego przedsiębiorstwa wytworzone, wydobyte, nabyte,
w tym również w ramach wewnątrzwspólnotowego nabycia towarów, albo
zaimportowane, i towary te mają służyć działalności gospodarczej podatnika.
2. Za wewnątrzwspólnotowe nabycie towarów za wynagrodzeniem, o którym
mowa w art. 5 ust. 1 pkt 4, uznaje się również przemieszczenie towarów przez:
1) siły zbrojne Państw-Stron Traktatu Północnoatlantyckiego,
2) siły zbrojne państw członkowskich biorących udział w działaniach obronnych
prowadzonych w celu realizacji działania Unii Europejskiej w ramach
wspólnej polityki bezpieczeństwa i obrony
– z terytorium państwa członkowskiego innego niż terytorium kraju na terytorium
kraju, do ich użytku lub do użytku towarzyszącego im personelu cywilnego, w
przypadku gdy towary nie zostały nabyte przez te siły zbrojne zgodnie z ogólnymi
zasadami regulującymi opodatkowanie podatkiem od wartości dodanej na
krajowym rynku jednego z państw członkowskich dla sił zbrojnych odpowiednio
Państw-Stron Traktatu Północnoatlantyckiego lub państwa członkowskiego
biorącego udział w działaniach obronnych prowadzonych w celu realizacji
działania Unii Europejskiej w ramach wspólnej polityki bezpieczeństwa i obrony,
jeżeli import tych towarów nie mógłby korzystać ze zwolnienia, o którym mowa w
art. 45 ust. 1 pkt 9.