Art. 127. 1. Zwrot podatku, o którym mowa w art. 126 ust. 1, przysługuje
w przypadku zakupu towarów u podatników, zwanych dalej „sprzedawcami”,
którzy:
1) są zarejestrowani jako podatnicy podatku oraz
2) prowadzą ewidencję sprzedaży przy zastosowaniu kas rejestrujących, oraz
3) zawarli umowy w sprawie zwrotu podatku przynajmniej z jednym
z podmiotów, o których mowa w ust. 8, oraz
4) korzystają z systemu TAX FREE.
2. Przepisu ust. 1 pkt 3 nie stosuje się w przypadku, gdy sprzedawca dokonuje
zwrotu podatku podróżnemu.
3. Sprzedawcami nie mogą być podatnicy, u których sprzedaż jest zwolniona
od podatku na podstawie art. 113 ust. 1 i 9 albo art. 113a ust. 1.
4. Sprzedawcy są obowiązani:
1) dokonać rejestracji na Platformie Usług Elektronicznych Skarbowo-Celnych
w celu korzystania z systemu TAX FREE;
2) zapewnić podróżnym sporządzoną na piśmie informację o zasadach zwrotu
podatku w czterech językach: polskim, angielskim, niemieckim i rosyjskim;
3) oznaczyć punkty sprzedaży znakiem informującym podróżnych o możliwości
zakupu w tych punktach towarów, od których przysługuje zwrot podatku.
4) (uchylony)
5. Zwrot podatku podróżnym jest dokonywany w złotych przez sprzedawcę
lub przez podmioty, których przedmiotem działalności jest dokonywanie zwrotu,
o którym mowa w art. 126 ust. 1. Zwrot podatku jest dokonywany w formie
wypłaty gotówkowej lub rozliczenia bezgotówkowego w rozumieniu art. 63
ustawy z dnia 29 sierpnia 1997 r. – Prawo bankowe.
6. Sprzedawcy, o których mowa w ust. 5, mogą dokonywać zwrotu, o którym
mowa w art. 126 ust. 1, wyłącznie w odniesieniu do towarów nabytych przez
podróżnego u tego sprzedawcy.
7. (uchylony)
8. Podmioty, o których mowa w ust. 5, niebędące sprzedawcami mogą
dokonywać zwrotu, o którym mowa w art. 126 ust. 1, pod warunkiem że podmioty
te:
1) są co najmniej od 12 miesięcy poprzedzających złożenie wniosku o wydanie
zaświadczenia, o którym mowa w pkt 6, zarejestrowanymi podatnikami
podatku;
2) zawiadomiły na piśmie naczelnika urzędu skarbowego o zamiarze
rozpoczęcia działalności w zakresie zwrotu podatku podróżnym;
3) co najmniej od 12 miesięcy poprzedzających złożenie wniosku o wydanie
zaświadczenia, o którym mowa w pkt 6, nie zalegały z wpłatami należnych
składek na ubezpieczenie społeczne oraz poszczególnych podatków
stanowiących dochód budżetu państwa, przekraczającymi odrębnie z każdego
tytułu, w tym odrębnie w każdym podatku, odpowiednio 3 % kwoty
należnych składek i należnych zobowiązań podatkowych w poszczególnych
podatkach, przy czym udział zaległości w kwocie składek lub podatku ustala
się w stosunku do kwoty należnych wpłat za okres rozliczeniowy, którego
dotyczy zaległość;
4) (uchylony)
5) złożyły w urzędzie skarbowym kaucję gwarancyjną w wysokości 5 mln zł
w formie:
a) depozytu pieniężnego,
b) gwarancji bankowych,
c) obligacji Skarbu Państwa co najmniej o trzyletnim terminie wykupu;
6) uzyskały od Szefa Krajowej Administracji Skarbowej zaświadczenie
stwierdzające spełnienie łącznie warunków wymienionych w pkt 1–5.
9. Kaucja gwarancyjna, o której mowa w ust. 8 pkt 5, jest utrzymywana przez
cały okres działalności podmiotu, o którym mowa w ust. 5, i podlega zwrotowi po
zakończeniu działalności związanej ze zwrotem podatku.
10. Podmiotem, o którym mowa w ust. 8, dokonującym zwrotu podatku może
być wyłącznie spółka z ograniczoną odpowiedzialnością lub spółka akcyjna.
11. Członkami władz spółek wymienionych w ust. 10 nie mogą być osoby
karane za przestępstwa skarbowe lub za przestępstwa popełnione w celu
osiągnięcia korzyści majątkowej.
11a. Zaświadczenie, o którym mowa w ust. 8 pkt 6, Szef Krajowej
Administracji Skarbowej wydaje na okres nie dłuższy niż 2 lata.
11b. Warunek, o którym mowa w ust. 8 pkt 3, uważa się za spełniony również
w przypadku, gdy podmioty uregulowały, wraz z odsetkami za zwłokę, zaległości
przekraczające odrębnie z każdego tytułu, w tym odrębnie w każdym podatku,
odpowiednio 3 % kwoty należnych składek na ubezpieczenie społeczne i należnych
zobowiązań podatkowych w poszczególnych podatkach, w terminie 30 dni od dnia
powstania tych zaległości.
11c. Przepisy ust. 8–11b stosuje się odpowiednio do podmiotów, które
uzyskały zaświadczenie, o którym mowa w ust. 8 pkt 6, i które przed upływem
okresu, na który zostało ono wydane, ponownie składają wniosek o wydanie
zaświadczenia na następny okres, z tym że warunek, o którym mowa w ust. 8 pkt 3,
musi być spełniony w odniesieniu do okresu od dnia wydania zaświadczenia do
dnia poprzedzającego ponowne złożenie wniosku o wydanie zaświadczenia.
12. Minister właściwy do spraw finansów publicznych określi, w drodze
rozporządzenia, tryb przyjmowania kaucji gwarancyjnej, o której mowa w ust. 8
pkt 5, uwzględniając konieczność zapewnienia prawidłowego udokumentowania
przyjęcia kaucji.