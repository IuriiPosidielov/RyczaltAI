Art. 28k. 1. Miejscem świadczenia usług telekomunikacyjnych, usług
nadawczych i usług elektronicznych na rzecz podmiotów niebędących podatnikami
jest miejsce, w którym podmioty te posiadają siedzibę, stałe miejsce zamieszkania
lub zwykłe miejsce pobytu.
2. Przepis ust. 1 nie ma zastosowania, w przypadku gdy łącznie są spełnione
następujące warunki:
1) usługodawca posiada siedzibę działalności gospodarczej, a w razie braku
takiej siedziby – stałe miejsce zamieszkania lub zwykłe miejsce pobytu, tylko
na terytorium jednego państwa członkowskiego;
2) usługi, o których mowa w ust. 1, są świadczone na rzecz podmiotów
niebędących podatnikami, posiadających siedzibę, stałe miejsce zamieszkania
lub zwykłe miejsce pobytu na terytorium państwa członkowskiego innym niż
terytorium państwa członkowskiego, o którym mowa w pkt 1;
3) suma całkowitej wartości usług, o których mowa w ust. 1, świadczonych na
rzecz podmiotów, o których mowa w pkt 2, oraz całkowitej wartości dostaw
towarów, o których mowa w art. 22a ust. 1 pkt 3, pomniejszona o kwotę
podatku lub podatku od wartości dodanej, nie przekroczyła w trakcie roku
podatkowego ani w poprzednim roku podatkowym kwoty 10 000 euro lub jej
równowartości wyrażonej w walucie krajowej państwa członkowskiego,
o którym mowa w pkt 1, przy czym w przypadku usługodawcy posiadającego
siedzibę działalności gospodarczej, a w razie braku takiej siedziby – stałe
miejsce zamieszkania lub zwykłe miejsce pobytu, tylko na terytorium kraju
wyrażona w złotych równowartość kwoty w euro wynosi 42 000 zł.
3. Jeżeli w trakcie roku podatkowego kwota, o której mowa w ust. 2 pkt 3,
zostanie przekroczona, przepis ust. 1 stosuje się począwszy od usługi, w związku
ze świadczeniem której przekroczono tę kwotę.
4. Podatnik, do którego ma zastosowanie przepis ust. 2, może wskazać jako
miejsce świadczenia usług miejsce, o którym mowa w ust. 1. Podatnik posiadający
siedzibę działalności gospodarczej, a w razie braku takiej siedziby – stałe miejsce
zamieszkania lub zwykłe miejsce pobytu, tylko na terytorium kraju, wskazuje
miejsce świadczenia usług przez złożenie zawiadomienia o takim wyborze
w terminie do 10. dnia miesiąca następującego po miesiącu, w którym dokonano
tego wyboru, na zasadach określonych w art. 28p.
5. W przypadku, o którym mowa w ust. 4, podatnik nie może zmienić miejsca
świadczenia usług wcześniej niż po upływie 2 kolejnych lat, licząc od dnia
wykonania pierwszej usługi, dla której miejsce świadczenia zostało określone
zgodnie z ust. 1.
6. Podatnik posiadający siedzibę działalności gospodarczej, a w razie braku
takiej siedziby – stałe miejsce zamieszkania lub zwykłe miejsce pobytu, tylko na
terytorium kraju, może ponownie określić miejsce świadczenia usług zgodnie
z ust. 2, po uprzednim zawiadomieniu o rezygnacji z dokonanego wyboru,
o którym mowa w ust. 4, przed początkiem miesiąca, w którym rezygnuje
z określania miejsca świadczenia usług zgodnie z ust. 1, na zasadach określonych
w art. 28p.