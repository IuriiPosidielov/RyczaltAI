Art. 111b. 1. Ewidencja sprzedaży, o której mowa w art. 111 ust. 1,
w odniesieniu do określonych grup podatników lub rodzajów czynności może być
prowadzona przy użyciu kas rejestrujących mających postać oprogramowania,
spełniających wymagania, o których mowa w przepisach wydanych na podstawie
ust. 3 pkt 2.
2. Do kas rejestrujących, o których mowa w ust. 1, przepisy art. 111
i art. 111a stosuje się odpowiednio.
3. Minister właściwy do spraw finansów publicznych może określić, w drodze
rozporządzenia:
1) grupy podatników lub rodzaje czynności, w odniesieniu do których możliwe
jest używanie kas rejestrujących, o których mowa w ust. 1,
2) wymagania techniczne dla kas rejestrujących, o których mowa w ust. 1, oraz
sposób ich używania, w tym sposób prowadzenia ewidencji sprzedaży przy
ich użyciu, sposób zakończenia ich używania w przypadku zakończenia
działalności gospodarczej lub pracy tych kas oraz sposób wystawiania
dokumentów z kas rejestrujących i szczególne przypadki wydawania
nabywcy dowodu sprzedaży
– uwzględniając potrzebę przeciwdziałania nieewidencjonowaniu lub
nieprawidłowemu prowadzeniu ewidencji sprzedaży przez podatników oraz
zabezpieczenia zaewidencjonowanych danych, a także bezpiecznego przesyłania
tych danych między kasą a Centralnym Repozytorium Kas, konieczność
zapewnienia nabywcy prawa do otrzymania dowodu nabycia towarów i usług
z uwidocznioną kwotą podatku oraz możliwość sprawdzenia przez niego
prawidłowości zaewidencjonowania sprzedaży i wystawiania dowodu
potwierdzającego jej dokonanie oraz optymalne dla danego rodzaju sprzedaży
rozwiązania techniczne dla tych kas.