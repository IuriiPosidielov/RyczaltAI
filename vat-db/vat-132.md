Art. 132. 1. Podmioty zagraniczne świadczące usługi mogą złożyć w
państwie członkowskim identyfikacji zgłoszenie informujące o zamiarze
skorzystania z procedury nieunijnej.
1a. Procedura nieunijna ma zastosowanie do wszystkich usług świadczonych
na terytorium Unii Europejskiej.
2. (uchylony)
3. W przypadku gdy państwem członkowskim identyfikacji jest
Rzeczpospolita Polska, zgłoszenia dokonuje się za pomocą środków komunikacji
elektronicznej do właściwego naczelnika urzędu skarbowego.
4. W przypadku, o którym mowa w ust. 3, zgłoszenie powinno zawierać
w szczególności: nazwę podmiotu zagranicznego, jego adres wraz z kodem
pocztowym, adres poczty elektronicznej, adres strony internetowej należącej do
tego podmiotu, numer podatkowy przyznany mu w państwie siedziby działalności
gospodarczej lub stałego miejsca prowadzenia działalności gospodarczej, jeżeli jest
tam nadawany, oraz oświadczenie podmiotu zagranicznego, że nie posiada on
siedziby działalności gospodarczej ani stałego miejsca prowadzenia działalności
gospodarczej na terytorium Unii Europejskiej.
5. Właściwy naczelnik urzędu skarbowego, potwierdzając zgłoszenie, nadaje
z wykorzystaniem środków komunikacji elektronicznej podmiotowi
zagranicznemu numer identyfikacyjny na potrzeby rozliczania świadczonych przez
niego usług.
5a. W przypadku gdy podmiot zagraniczny nie spełnia warunków do
korzystania z procedury nieunijnej, właściwy naczelnik urzędu skarbowego wydaje
postanowienie o odmowie przyjęcia zgłoszenia, na które służy zażalenie. Podmiot
zagraniczny jest powiadamiany o wydaniu postanowienia również za pomocą
środków komunikacji elektronicznej.
6. Podmiot zagraniczny zidentyfikowany na potrzeby procedury nieunijnej
jest obowiązany do zawiadomienia właściwego naczelnika urzędu skarbowego za
pomocą środków komunikacji elektronicznej o:
1) zmianach danych objętych zgłoszeniem,
2) zmianach działalności objętej procedurą nieunijną, w wyniku których przestał
spełniać warunki do jej stosowania,
3) zaprzestaniu świadczenia usług
– nie później niż 10. dnia miesiąca następującego po miesiącu, w którym wystąpiła
okoliczność wymagająca zawiadomienia.
7. W przypadku gdy:
1) podmiot zagraniczny zidentyfikowany na potrzeby procedury nieunijnej
zawiadomi właściwego naczelnika urzędu skarbowego o zaprzestaniu
świadczenia usług objętych procedurą nieunijną lub
2) mimo udokumentowanych prób nie ma możliwości skontaktowania się z
podmiotem zagranicznym zidentyfikowanym na potrzeby procedury
nieunijnej albo jego pełnomocnikiem, albo przez okres dwóch kolejnych lat
podmiot ten nie świadczy usług objętych procedurą nieunijną, lub
3) podmiot zagraniczny zidentyfikowany na potrzeby procedury nieunijnej nie
spełnia warunków do korzystania z procedury nieunijnej, lub
4) podmiot zagraniczny zidentyfikowany na potrzeby procedury nieunijnej
systematycznie nie przestrzega zasad dotyczących procedury nieunijnej
– właściwy naczelnik urzędu skarbowego wydaje postanowienie o wygaśnięciu
identyfikacji tego podmiotu na potrzeby procedury nieunijnej, na które służy
zażalenie. Podmiot zagraniczny jest powiadamiany o wydaniu postanowienia
również za pomocą środków komunikacji elektronicznej.
8. (uchylony)