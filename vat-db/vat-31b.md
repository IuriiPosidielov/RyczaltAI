Art. 31b. 1. W przypadku gdy kwoty stosowane do określenia podstawy
opodatkowania wyrażone w walucie obcej uległy zmianie, przeliczenia na złote
dokonuje się według kursu danej waluty obcej przyjętego do przeliczenia kwot
stosowanych do określenia podstawy opodatkowania przed jej zmianą.
2. W przypadku gdy podatnik wystawił fakturę korygującą, o której mowa
w art. 106j ust. 3, a kwoty stosowane do określenia podstawy opodatkowania są
wyrażone na tej fakturze korygującej w walucie obcej, przeliczenia na złote
podatnik może dokonać według:
1) kursu średniego danej waluty obcej ogłoszonego przez Narodowy Bank Polski
na ostatni dzień roboczy poprzedzający dzień wystawienia tej faktury
korygującej albo
2) ostatniego kursu wymiany opublikowanego przez Europejski Bank Centralny
na ostatni dzień poprzedzający dzień wystawienia tej faktury korygującej,
przy czym w takim przypadku waluty inne niż euro przelicza się
z zastosowaniem kursu wymiany każdej z nich względem euro.
3. W przypadku gdy udzielono opustu lub obniżki ceny w odniesieniu do
dostaw towarów lub świadczonych usług wykonanych w danym okresie na rzecz
podatnika dokonującego wewnątrzwspólnotowego nabycia towarów lub podatnika,
o którym mowa w art. 17 ust. 1 pkt 4 i 5, udokumentowanych fakturą dotyczącą
tego okresu, przeliczenia na złote kwot wyrażonych na tej fakturze w walucie obcej
podatnik może dokonać według:
1) kursu średniego danej waluty obcej ogłoszonego przez Narodowy Bank Polski
na ostatni dzień roboczy poprzedzający dzień wystawienia tej faktury albo
2) ostatniego kursu wymiany opublikowanego przez Europejski Bank Centralny
na ostatni dzień poprzedzający dzień wystawienia tej faktury, przy czym
w takim przypadku waluty inne niż euro przelicza się z zastosowaniem kursu
wymiany każdej z nich względem euro.
4. Przepisów ust. 1 i 2 nie stosuje się, jeżeli do przeliczenia kwot stosowanych
do określenia podstawy opodatkowania wyrażonych w walucie obcej podatnik
wybrał zasady przeliczenia, o których mowa w art. 31a ust. 2a. W przypadku gdy
w okresie stosowania zasad przeliczania, o których mowa w art. 31a ust. 2a,
podatnik dokona transakcji niepodlegającej przeliczeniu zgodnie z tymi zasadami,
jest on obowiązany do zastosowania dla tej transakcji zasad przeliczania, o których
mowa w ust. 1 lub 2.