Art. 90b. 1. W przypadku gdy w ciągu 60 miesięcy, licząc od miesiąca,
w którym odpowiednio nabyto, dokonano importu lub oddano do używania pojazd
samochodowy:
1) o którym mowa w art. 86a ust. 3 pkt 1 lit. a, nastąpi zmiana jego
wykorzystywania na wykorzystywanie do celów działalności gospodarczej
i do celów innych niż działalność gospodarcza, podatnik jest obowiązany do
dokonania korekty kwoty podatku naliczonego odliczonej przy nabyciu,
imporcie lub wytworzeniu tego pojazdu;
2) w odniesieniu do którego kwotę podatku naliczonego stanowiła kwota,
o której mowa w art. 86a ust. 1, nastąpi zmiana jego wykorzystywania na
wykorzystywanie wyłącznie do działalności gospodarczej, podatnik jest
uprawniony do dokonania korekty kwoty podatku naliczonego odliczonej
przy nabyciu, imporcie lub wytworzeniu tego pojazdu.
2. W przypadku gdy w okresie korekty, o której mowa w ust. 1, nastąpi
sprzedaż pojazdu samochodowego, uznaje się, że wykorzystanie tego pojazdu
zostało zmienione na wykorzystanie wyłącznie do działalności gospodarczej, aż do
końca okresu korekty.
3. Przepis ust. 1 pkt 2 stosuje się odpowiednio również w przypadku,
o którym mowa w art. 86a ust. 13.
4. Na potrzeby korekty, o której mowa w ust. 1, uznaje się, że pojazd
samochodowy odpowiednio nie jest już wykorzystywany wyłącznie do działalności
gospodarczej albo jest wykorzystywany wyłącznie do takiej działalności
począwszy od miesiąca, w którym nastąpiła zmiana jego wykorzystywania.
Korekty tej dokonuje się w deklaracji za okres rozliczeniowy, w którym nastąpiła
zmiana, w kwocie proporcjonalnej do pozostałego okresu korekty.
5. W przypadku gdy podatnik wykorzystuje pojazd samochodowy
w działalności gospodarczej również do czynności zwolnionych od podatku bez
prawa do odliczeń, kwota korekty, o której mowa w ust. 1, powinna uwzględniać
proporcję określoną w art. 90, zastosowaną przy odliczeniu.
6. W przypadku pojazdów samochodowych o wartości początkowej
nieprzekraczającej 15 000 zł korekty, o której mowa w ust. 1, dokonuje się, jeżeli
zmiana ich wykorzystywania nastąpiła w okresie 12 miesięcy, licząc od miesiąca,
w którym odpowiednio nabyto, dokonano importu lub oddano do używania ten
pojazd samochodowy. Przepisy ust. 2–5 stosuje się odpowiednio.