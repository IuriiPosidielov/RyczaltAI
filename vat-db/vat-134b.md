Art. 134b. 1. Podatnicy zidentyfikowani jako podatnicy VAT – przewozy
okazjonalne są obowiązani składać drogą elektroniczną do drugiego urzędu
skarbowego deklaracje podatkowe na potrzeby rozliczenia podatku z tytułu
wykonywania usług, o których mowa w art. 134a ust. 1, w terminie do 25. dnia
miesiąca następującego po kwartale, w którym powstał obowiązek podatkowy.
2. Deklaracja podatkowa, o której mowa w ust. 1, powinna zawierać:
1) numer identyfikacyjny, o którym mowa w art. 134a ust. 4;
2) numer rejestracyjny autobusu, liczbę przewożonych osób i wartość
świadczonych tym autobusem na terytorium kraju usług bez podatku;
3) ogółem wartość świadczonych na terytorium kraju usług bez podatku, będącą
podstawą opodatkowania;
4) stawkę podatku;
5) całkowitą kwotę podatku podlegającego wpłacie do urzędu skarbowego.
3. Kwoty w deklaracji, o której mowa w ust. 1, są wyrażane w złotych
polskich.
4. W przypadku gdy płatności z tytułu świadczenia usług, o których mowa
w art. 134a ust. 1, odbywały się w innych walutach niż złoty polski, przeliczenia na
złote można dokonać zgodnie z przepisami celnymi stosowanymi na potrzeby
określenia wartości celnej importowanych towarów.
5. W przypadku, o którym mowa w ust. 1, podatnicy są obowiązani, bez
wezwania naczelnika urzędu skarbowego, do obliczenia i wpłacenia podatku
należnego w złotych polskich w terminie, o którym mowa w ust. 1, na rachunek
bankowy drugiego urzędu skarbowego.