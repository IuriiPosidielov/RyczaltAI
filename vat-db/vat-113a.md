Art. 113a. 1. Zwalnia się od podatku sprzedaż dokonywaną przez podatnika
posiadającego siedzibę działalności gospodarczej na terytorium państwa
członkowskiego innym niż terytorium kraju, jeżeli łącznie są spełnione następujące
warunki:
1) całkowita roczna wartość dostaw towarów i świadczenia usług dokonanych
przez podatnika w roku podatkowym, dla których miejscem opodatkowania
jest terytorium Unii Europejskiej, z wyłączeniem podatku od wartości
dodanej, w tym wartość sprzedaży na terytorium kraju, z wyłączeniem
podatku, zwana dalej „rocznym obrotem na terytorium Unii Europejskiej”, nie
przekroczyła w poprzednim ani bieżącym roku podatkowym kwoty
100 000 euro;
2) wartość sprzedaży u tego podatnika, z wyłączeniem podatku, nie przekroczyła
w poprzednim ani bieżącym roku podatkowym kwoty określonej
w art. 113 ust. 1, przy czym przepisy art. 113 ust. 2 i 9 stosuje się
odpowiednio;
3) podatnik nie dokonuje na terytorium kraju dostaw towarów ani świadczenia
usług, o których mowa w art. 113 ust. 13.
2. Podatnik, o którym mowa w ust. 1, przed rozpoczęciem korzystania ze
zwolnienia jest obowiązany:
1) powiadomić państwo członkowskie, na terytorium którego posiada siedzibę
działalności gospodarczej, o zamiarze skorzystania ze zwolnienia na
terytorium kraju oraz
2) uzyskać w państwie członkowskim, na terytorium którego posiada siedzibę
działalności gospodarczej, indywidualny numer identyfikacyjny zawierający
kod EX, zwany dalej „numerem identyfikacyjnym EX”, na potrzeby
korzystania ze zwolnienia na terytorium kraju.
3. W przypadku gdy warunki, o których mowa w ust. 1 pkt 2 lub 3, nie są
spełnione, właściwy naczelnik urzędu skarbowego wydaje postanowienie
o odmowie skorzystania ze zwolnienia na terytorium kraju, na które służy
zażalenie.
4. Zwolnienie przysługuje od dnia, w którym państwo członkowskie, na
terytorium którego podatnik posiada siedzibę działalności gospodarczej:
1) poinformuje podatnika o nadaniu numeru identyfikacyjnego EX na potrzeby
korzystania ze zwolnienia na terytorium kraju;
2) potwierdzi podatnikowi numer identyfikacyjny EX na potrzeby korzystania
ze zwolnienia na terytorium kraju – w przypadku gdy został on już nadany na
potrzeby korzystania ze zwolnienia na terytorium innego państwa
członkowskiego.
5. Podatnik informuje państwo członkowskie, na terytorium którego posiada
siedzibę działalności gospodarczej, o rezygnacji ze zwolnienia na terytorium kraju.
6. Rezygnacja, o której mowa w ust. 5, jest skuteczna od:
1) pierwszego miesiąca kwartału następującego po kwartale, w którym podatnik
poinformował o tej rezygnacji – w przypadku gdy poinformowanie nastąpiło
w pierwszym albo drugim miesiącu kwartału;
2) drugiego miesiąca kwartału następującego po kwartale, w którym podatnik
poinformował o tej rezygnacji – w przypadku gdy poinformowanie nastąpiło
w ostatnim miesiącu kwartału.
7. Jeżeli wartość sprzedaży zwolnionej od podatku na terytorium kraju
przekroczy kwotę, o której mowa w art. 113 ust. 1 lub 9, lub roczny obrót na
terytorium Unii Europejskiej przekroczy kwotę 100 000 euro, zwolnienie traci moc
począwszy od czynności, którą przekroczono jedną z tych kwot, w zależności od
tego, które ze zdarzeń nastąpiło wcześniej.
8. Przeliczenia na złote wartości wyrażonych w walutach obcych na potrzeby
określenia wartości sprzedaży, o której mowa w ust. 1 pkt 2 i ust. 7, dokonuje się
według kursu wymiany opublikowanego przez Europejski Bank Centralny
w pierwszym dniu roku, a w przypadku gdy w tym dniu kurs wymiany nie został
opublikowany – według kursu wymiany z następnego dnia, w którym został
opublikowany.
9. Przepisy art. 113 ust. 10a–12 stosuje się odpowiednio.