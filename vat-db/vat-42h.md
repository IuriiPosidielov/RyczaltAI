Art. 42h. 1. WIS wygasa z mocy prawa w przypadku zmiany przepisów
prawa podatkowego w zakresie podatku odnoszących się do towaru albo usługi,
będących przedmiotem WIS, w wyniku której wskazana w WIS:
1) klasyfikacja towaru według działu, pozycji, podpozycji lub kodu
Nomenklatury scalonej (CN) albo według działu, grupy, klasy, kategorii,
podkategorii lub pozycji Polskiej Klasyfikacji Wyrobów i Usług, albo według
sekcji, działu, grupy lub klasy Polskiej Klasyfikacji Obiektów Budowlanych
albo klasyfikacja usługi według działu, grupy, klasy, kategorii, podkategorii
lub pozycji Polskiej Klasyfikacji Wyrobów i Usług lub
2) stawka podatku właściwa dla towaru albo usługi, lub
3) podstawa prawna wskazanej w WIS stawki podatku
– staje się niezgodna z tymi przepisami, przy czym wygaśnięcie WIS następuje
z dniem wejścia w życie przepisów, z którymi WIS stała się niezgodna.
2. (uchylony)
3. Dyrektor Krajowej Informacji Skarbowej wszczyna z urzędu postępowanie
w sprawie zmiany albo uchylenia ostatecznej WIS w przypadku wystąpienia albo
uzasadnionego przypuszczenia wystąpienia przesłanek powodujących jej
nieprawidłowość, w szczególności w przypadku:
1) przyjęcia zmiany w Nomenklaturze scalonej (CN);
2) przyjęcia przez Komisję Europejską środków w celu określenia klasyfikacji
taryfowej towarów;
3) utraty zgodności z interpretacją Nomenklatury scalonej (CN) wynikającą z:
a) not wyjaśniających, o których mowa w art. 9 ust. 1 lit. a tiret drugie
rozporządzenia Rady (EWG) nr 2658/87 z dnia 23 lipca 1987 r. w
sprawie nomenklatury taryfowej i statystycznej oraz w sprawie Wspólnej
Taryfy Celnej,
b) wyroku Trybunału Sprawiedliwości Unii Europejskiej,
c) decyzji klasyfikacyjnych, opinii klasyfikacyjnych lub zmian not
wyjaśniających do Nomenklatury Zharmonizowanego Systemu
Oznaczania i Kodowania Towarów, przyjętej przez organizację
ustanowioną na podstawie Konwencji o utworzeniu Rady Współpracy
Celnej, sporządzonej w Brukseli dnia 15 grudnia 1950 r. (Dz. U. z 1978
r. poz. 43);
4) błędu wykładni lub niewłaściwej oceny co do zastosowania przepisu prawa
materialnego;
5) istnienia w dniu jej wydania przesłanek odmowy wszczęcia postępowania
w sprawie wydania WIS, odmowy wydania WIS albo umorzenia
postępowania;
6) wystąpienia przesłanek, o których mowa w art. 240 § 1 oraz
art. 247 § 1 Ordynacji podatkowej.
3a. Dyrektor Krajowej Informacji Skarbowej po przeprowadzeniu
postępowania określonego w ust. 3:
1) uchyla WIS i w tym zakresie orzeka co do istoty sprawy albo umarza
postępowanie albo
2) zmienia WIS i w tym zakresie orzeka co do istoty sprawy, albo
3) umarza postępowanie, jeżeli w jego wyniku sprawa zostałaby rozstrzygnięta
jak w WIS albo jeżeli postępowanie stało się bezprzedmiotowe.
3b. Szef Krajowej Administracji Skarbowej może wystąpić do Dyrektora
Krajowej Informacji Skarbowej z żądaniem wszczęcia z urzędu postępowania
w sprawie zmiany albo uchylenia ostatecznej WIS w przypadku wystąpienia albo
uzasadnionego przypuszczenia wystąpienia przesłanek powodujących jej
nieprawidłowość, w szczególności w przypadkach, o których mowa w ust. 3.
3c. Dyrektor Krajowej Informacji Skarbowej po otrzymaniu żądania,
o którym mowa w ust. 3b, niezwłocznie wszczyna postępowanie w sprawie zmiany
albo uchylenia ostatecznej WIS. Przepis ust. 3a stosuje się odpowiednio.
4. Szef Krajowej Administracji Skarbowej może przejąć do dalszego
prowadzenia, w drodze postanowienia, postępowanie wszczęte przez Dyrektora
Krajowej Informacji Skarbowej na podstawie ust. 3 albo 3c. Przepis ust. 3a stosuje
się odpowiednio.
5. Przepisy ust. 3 i 3a stosuje się odpowiednio do innych niż WIS
ostatecznych rozstrzygnięć wydanych w sprawach dotyczących wydawania WIS.