1. Wysokość podatku dochodowego w formie karty podatkowej,
z zastrzeżeniem art. 27 ust. 4, ustala się:
1) dla podatników prowadzących działalność gospodarczą określoną w art. 23 ust. 1
pkt 1, z wyjątkiem tabeli „Usługi inne, gdzie indziej w załączniku
niewymienione” i pkt 5–11 – według stawek miesięcznych określonych w tabeli;
2) dla podatników prowadzących działalność gospodarczą określoną w art. 23 ust. 1
pkt 1 w tabeli „Usługi inne, gdzie indziej w załączniku niewymienione”, pkt 2–
4 i ust. 1a – w granicach stawek miesięcznych określonych w tabeli, biorąc pod
uwagę wszystkie okoliczności mające wpływ na rozmiary tej działalności.
2. W przypadkach, o których mowa w art. 25 ust. 5, wysokość podatku
dochodowego w formie karty podatkowej ustala się według stawki określonej dla
stanu zatrudnienia odpowiadającego łącznej liczbie wspólników i pracowników.
3. W przypadkach, o których mowa w art. 25 ust. 6 pkt 2 lit. e, wysokość
podatku dochodowego w formie karty podatkowej ustala się według stawki
bezpośrednio poprzedzającej stawkę określoną dla stanu zatrudnienia
odpowiadającego łącznej liczbie wspólników i pracowników, z tym że stawka ta nie
może być niższa od określonej dla działalności wykonywanej bez zatrudnienia
pracowników.
4. Jeżeli podatnik we wniosku o zastosowanie opodatkowania w formie karty
podatkowej zgłosił prowadzenie działalności wymienionej w art. 23 ust. 1 pkt 1
i ust. 1a w różnych zakresach lub różnych miejscowościach, dla których przewidziano
różne wysokości stawek karty podatkowej, wysokość podatku dochodowego w formie
karty podatkowej ustala się według stawki właściwej dla tego zakresu działalności
i miejscowości, dla których przewidziana jest stawka najwyższa. Przepis ten ma
odpowiednie zastosowanie do podatników prowadzących działalność usługową
w zakresie handlu detalicznego oraz działalność gastronomiczną.
5. Liczbę mieszkańców miejscowości określonych w tabeli przyjmuje się według
stanu na dzień 31 grudnia roku poprzedzającego rok podatkowy.