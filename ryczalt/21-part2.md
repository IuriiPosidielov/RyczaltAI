2. Podatnicy są obowiązani złożyć w urzędzie skarbowym:
zeznanie według ustalonego wzoru o wysokości uzyskanego przychodu,
wysokości dokonanych odliczeń i należnego ryczałtu od przychodów
ewidencjonowanych – w terminie od dnia 15 lutego do dnia 30 kwietnia roku
następującego po roku podatkowym; zeznanie złożone przed początkiem terminu
uznaje się za złożone w dniu 15 lutego roku następującego po roku podatkowym.
2a. Jeżeli podatnik, obliczając podatek należny, dokonał odliczeń od przychodu
lub ryczałtu, a następnie otrzymał zwrot odliczonych kwot (w całości lub w części),
w zeznaniu podatkowym składanym za rok podatkowy, w którym otrzymał ten zwrot,
dolicza odpowiednio kwoty poprzednio odliczone.
2b. Jeżeli z zeznania wynika nadpłata, podatnik w tym zeznaniu może wskazać
rachunek bankowy lub rachunek w spółdzielczej kasie oszczędnościowo-kredytowej,
którego jest posiadaczem albo współposiadaczem, inny niż związany z prowadzoną
działalnością gospodarczą, na który ma nastąpić jej zwrot. Wskazany rachunek
aktualizuje poprzednio zgłoszony rachunek służący do zwrotu podatku lub nadpłaty.
3. Przy obliczaniu ryczałtu od przychodów ewidencjonowanych za poszczególne
miesiące albo kwartały podatnicy mogą uwzględniać odliczenia i obniżki, o których
mowa w art. 11, z zastrzeżeniem art. 26 ust. 6g, art. 26h ust. 6, art. 26hb ust. 7
i art. 26hd ust. 12 ustawy o podatku dochodowym.
3e. W przypadku wyboru sposobu ustalania daty powstania przychodu na
podstawie art. 14 ust. 1j ustawy o podatku dochodowym podatnik informuje o tym
wyborze w zeznaniu, o którym mowa w ust. 2 pkt 2, składanym za rok podatkowy, w
którym stosował ten sposób. W przypadku prowadzenia pozarolniczej działalności
gospodarczej w formie spółki wszyscy wspólnicy informują o wyborze sposobu
ustalania daty powstania przychodu, o którym mowa w zdaniu pierwszym.
3f. Przy obliczaniu ryczałtu od przychodów ewidencjonowanych za
poszczególne miesiące albo kwartały podatnicy dokonują zwiększenia albo
zmniejszenia, o którym mowa w art. 11 ust. 4–17 i 19–21.
4. Ryczałt od przychodów ewidencjonowanych wynikający z zeznania jest
podatkiem należnym za dany rok podatkowy, chyba że naczelnik urzędu skarbowego
wyda decyzję, w której określi inną wysokość podatku.
5a. Pierwszy ryczałt przedsiębiorstwo w spadku oblicza za miesiąc albo kwartał,
w którym dokonano zgłoszenia, o którym mowa w art. 12 ust. 1c ustawy z dnia
13 października 1995 r. o zasadach ewidencji i identyfikacji podatników i płatników,
a jeżeli zgłoszenia nie dokonano – za miesiąc albo kwartał, w którym został
ustanowiony zarząd sukcesyjny, uwzględniając przy jego obliczeniu przychody
przedsiębiorstwa osiągnięte od otwarcia spadku, i wpłaca w terminie do 20 dnia
następnego miesiąca albo kwartału.
6. Podatnicy, którzy po raz pierwszy rozpoczęli prowadzenie pozarolniczej
działalności gospodarczej, są zwolnieni na warunkach określonych w ust. 8
z obowiązków wynikających z ust. 1, z tytułu tej działalności, w roku podatkowym
następującym:
1) bezpośrednio po roku, w którym rozpoczęli prowadzenie tej działalności, jeżeli
w roku jej rozpoczęcia działalność ta była prowadzona co najmniej przez pełnych
10 miesięcy, albo
2) dwa lata po roku, w którym rozpoczęli prowadzenie tej działalności, jeżeli nie
został spełniony warunek, o którym mowa w pkt 1.
7. Przez podatnika rozpoczynającego po raz pierwszy prowadzenie pozarolniczej
działalności gospodarczej rozumie się osobę, która w roku rozpoczęcia tej
działalności, a także w okresie trzech lat, licząc od końca roku poprzedzającego rok
jej rozpoczęcia, nie prowadziła pozarolniczej działalności gospodarczej samodzielnie
lub jako wspólnik spółki niemającej osobowości prawnej oraz działalności takiej nie
prowadził małżonek tej osoby, o ile między małżonkami istniała w tym czasie
wspólność majątkowa.
8. Zwolnienie, o którym mowa w ust. 6, dotyczy podatników, którzy łącznie
spełniają następujące warunki:
1) w okresie poprzedzającym rok korzystania z tego zwolnienia osiągnęli przychód
z pozarolniczej działalności gospodarczej średniomiesięcznie w wysokości
stanowiącej równowartość w złotych kwoty co najmniej 1000 euro, przeliczonej
według średniego kursu euro, ogłaszanego przez Narodowy Bank Polski,
z ostatniego dnia roku poprzedzającego rok rozpoczęcia tej działalności;
2) od dnia rozpoczęcia prowadzenia pozarolniczej działalności gospodarczej do
dnia 1 stycznia roku podatkowego, w którym rozpoczynają korzystanie ze
zwolnienia, byli małym przedsiębiorcą w rozumieniu przepisów o działalności
gospodarczej, a w okresie poprzedzającym rok korzystania ze zwolnienia
zatrudniali, na podstawie umowy o pracę, w każdym miesiącu co najmniej
5 osób w przeliczeniu na pełne etaty;
3) w prowadzonej pozarolniczej działalności gospodarczej nie wykorzystują
środków trwałych oraz wartości niematerialnych i prawnych, a także innych
składników majątku – o znacznej wartości – udostępnionych im nieodpłatnie
przez osoby zaliczone do I i II grupy podatkowej w rozumieniu przepisów
o podatku od spadków i darowizn, wykorzystywanych uprzednio w działalności
gospodarczej prowadzonej przez te osoby i stanowiących ich własność;
4) złożyli właściwemu naczelnikowi urzędu skarbowego oświadczenie
o korzystaniu z tego zwolnienia; oświadczenie składa się na piśmie w terminie
do dnia 31 stycznia roku podatkowego, w którym podatnik będzie korzystał
z tego zwolnienia.
9. Przez znaczną wartość rozumie się łączną wartość środków trwałych oraz
wartości niematerialnych i prawnych, a także innych składników majątku –
wymienionych w ust. 8 pkt 3 – stanowiącej równowartość w złotych kwoty co
najmniej 10 000 euro przeliczonej według średniego kursu euro, ogłaszanego przez
Narodowy Bank Polski, z ostatniego dnia roku poprzedzającego rok korzystania z tego
zwolnienia. Przy określaniu tych wartości art. 19 ustawy o podatku dochodowym
stosuje się odpowiednio.
10. Podatnicy korzystający ze zwolnienia, o którym mowa w ust. 6, są
obowiązani do złożenia zeznania, o którym mowa w ust. 2 pkt 2, oraz do uiszczenia
należnego ryczałtu od przychodów ewidencjonowanych, za rok objęty tym
zwolnieniem – z tytułu pozarolniczej działalności gospodarczej – w pięciu kolejnych
latach podatkowych następujących bezpośrednio po roku, w którym korzystali ze
zwolnienia – w wysokości 20 % należnego ryczałtu wykazanego w zeznaniu za rok
objęty zwolnieniem; ryczałt ten płatny jest przed upływem terminów określonych na
złożenie zeznań za pięć kolejnych lat podatkowych następujących bezpośrednio po
roku objętym tym zwolnieniem.
11. Podatnicy tracą prawo do zwolnienia, jeżeli odpowiednio w roku lub za rok
korzystania ze zwolnienia albo w pięciu następnych latach podatkowych:
1) zlikwidowali działalność gospodarczą albo została ogłoszona ich upadłość lub
upadłość spółki, w której są wspólnikami lub
2) osiągnęli przychód z pozarolniczej działalności gospodarczej średniomiesięcznie
w wysokości stanowiącej równowartość w złotych kwoty niższej niż 1000 euro,
przeliczonej według średniego kursu euro, ogłaszanego przez Narodowy Bank
Polski, z ostatniego dnia roku poprzedniego, lub
3) w którymkolwiek z miesięcy w tych latach zmniejszą przeciętne miesięczne
zatrudnienie na podstawie umowy o pracę o więcej niż 10 %, w stosunku do
najwyższego przeciętnego miesięcznego zatrudnienia w roku poprzedzającym
rok podatkowy, lub
4) mają zaległości z tytułu podatków stanowiących dochód budżetu państwa, ceł
oraz składek na ubezpieczenie społeczne i ubezpieczenie zdrowotne, o którym
mowa w ustawie z dnia 27 sierpnia 2004 r. o świadczeniach opieki zdrowotnej
finansowanych ze środków publicznych określenie lub wymierzenie w innej
formie – w wyniku postępowania prowadzonego przez właściwy organ –
zaległości z wymienionych tytułów nie pozbawia podatnika prawa do
skorzystania ze zwolnienia, jeżeli zaległość ta wraz z odsetkami za zwłokę
zostanie uregulowana w terminie 14 dni od dnia doręczenia decyzji ostatecznej.
12. Przeciętne miesięczne zatrudnienie, o którym mowa w ust. 8 pkt 2 oraz
ust. 11 pkt 3 ustala się w przeliczeniu na pełne etaty, pomijając liczby po przecinku;
w przypadku, gdy przeciętne miesięczne zatrudnienie jest mniejsze od jedności,
przyjmuje się liczbę jeden.
13. Podatnicy, którzy utracili prawo do zwolnienia:
1) w miesiącach od stycznia do listopada roku podatkowego, w którym korzystają
z tego zwolnienia – są obowiązani do wpłaty należnego ryczałtu od przychodów
ewidencjonowanych w terminie do 20 dnia miesiąca następującego po miesiącu,
w którym utracili prawo do zwolnienia; w tym przypadku nie nalicza się odsetek
za zwłokę od zaległości z tytułu ryczałtu od przychodów ewidencjonowanych za
poszczególne miesiące;
2) w okresie od dnia 1 grudnia roku podatkowego, w którym korzystają z tego
zwolnienia, do upływu terminu określonego na złożenie zeznania o wysokości
uzyskanego przychodu, wysokości dokonanych odliczeń i należnego ryczałtu od
przychodów ewidencjonowanych za rok podatkowy, w którym korzystali ze
zwolnienia – są obowiązani do złożenia zeznania o wysokości uzyskanego
przychodu, wysokości dokonanych odliczeń i należnego ryczałtu od przychodów
ewidencjonowanych za rok podatkowy objęty zwolnieniem i zapłaty tego
ryczałtu przed upływem terminu na złożenie zeznania; w tym przypadku nie
nalicza się odsetek za zwłokę od zaległości z tytułu ryczałtu od przychodów
ewidencjonowanych za poszczególne miesiące roku, w którym podatnicy
korzystali ze zwolnienia;
3) w okresie od upływu terminu określonego dla złożenia zeznania o wysokości
uzyskanego przychodu, wysokości dokonanych odliczeń i należnego ryczałtu od
przychodów ewidencjonowanych za rok podatkowy, w którym korzystali ze
zwolnienia do końca piątego roku podatkowego następującego po tym roku – są
obowiązani do zapłaty należnego ryczałtu, o którym mowa w ust. 10, wraz
z odsetkami za zwłokę; odsetki nalicza się od dnia następnego po upływie
terminu określonego dla złożenia zeznania o wysokości uzyskanego przychodu,
wysokości dokonanych odliczeń i należnego ryczałtu od przychodów
ewidencjonowanych, w którym mieli obowiązek złożyć to zeznanie.
14. Pomoc, o której mowa w ust. 6 i 10, stanowi pomoc de minimis udzielaną
w zakresie i na zasadach określonych w bezpośrednio obowiązujących aktach prawa
wspólnotowego dotyczących pomocy w ramach zasady de minimis.