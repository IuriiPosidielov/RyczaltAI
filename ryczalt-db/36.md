1. Podatnicy opodatkowani w formie karty podatkowej są obowiązani
zawiadomić naczelnika urzędu skarbowego:
1) o zmianach, jakie zaszły w stosunku do stanu faktycznego podanego w złożonym
wniosku o zastosowanie opodatkowania w formie karty podatkowej, które:
a) powodują utratę warunków do opodatkowania w formie karty podatkowej,
b) mają wpływ na wysokość podatku dochodowego w formie karty
podatkowej, a w szczególności o zmianach: w stanie zatrudnienia, miejsca
prowadzenia działalności, rodzaju i zakresu prowadzonej działalności,
liczby stanowisk na parkingu oraz liczby i rodzaju urządzeń przy
prowadzeniu usług rozrywkowych, liczby godzin przeznaczonych na
świadczenie usług w zakresie ochrony zdrowia ludzkiego oraz w zakresie
usług weterynaryjnych, liczby sprzedawanych posiłków domowych, liczby
godzin sprawowania opieki domowej nad dziećmi i osobami chorymi,
liczby godzin przeznaczonych na udzielanie lekcji;
2) o likwidacji prowadzonej działalności.
1a. Przepis art. 24 ust. 3a ustawy o podatku dochodowym stosuje się
odpowiednio w przypadku likwidacji działalności gospodarczej, w tym także
w formie spółki cywilnej, lub wystąpienia z takiej spółki, a także w przypadku
przekształcenia przedsiębiorcy będącego osobą fizyczną w jednoosobową spółkę
kapitałową.
2. Nie uważa się za zwiększenie stanu zatrudnienia czasowego zatrudnienia
pracownika lub pełnoletniego członka rodziny w miejsce nieobecnego stałego
pracownika, którego nieobecność trwa nieprzerwanie co najmniej dziesięć dni i jest
spowodowana szczególnymi względami, w tym chorobą, urlopem, powołaniem na
ćwiczenia wojskowe.
3. W przypadkach wymienionych w ust. 2, jeżeli w miejsce nieobecnego stałego
pracownika podatnik nie zatrudni innego pracownika lub pełnoletniego członka
rodziny, naczelnik urzędu skarbowego obniża stawkę karty podatkowej w sposób
określony w art. 37.
4. Nie stanowi przeszkody do opodatkowania w formie karty podatkowej
przekroczenie stanu zatrudnienia określonego w części I, z wyjątkiem tabeli „Usługi
inne, gdzie indziej w załączniku niewymienione”, II, III i IV tabeli:
1) nie więcej niż o sześciu pracowników – jeżeli podatnik prowadzi działalność na
terenie gmin wymienionych w odrębnych przepisach, określających wykaz gmin
zagrożonych szczególnie wysokim bezrobociem strukturalnym oraz zawiadomi
o tym naczelnika urzędu skarbowego, albo
2) nie więcej niż o pięciu pracowników – jeżeli podatnik prowadzący gospodarstwo
rolne wykonuje równocześnie pozarolniczą działalność gospodarczą
w miejscowości o liczbie mieszkańców do 5000 oraz zawiadomi o tym
naczelnika urzędu skarbowego;
3) nie więcej niż o trzech pracowników w latach 2003–2005;
4) nie więcej niż o trzech pracowników w latach 2021–2024.
5. Podatnikowi spełniającemu równocześnie warunki określone w ust. 4 pkt 1–4
przysługuje prawo do przekroczenia stanu zatrudnienia nie więcej niż o sześciu
pracowników.
6. Z tytułu zatrudnienia osób, o których mowa w ust. 4, stawka karty podatkowej
nie ulega zmianie.
7. O zmianach, o których mowa w ust. 1, 2 i 4, podatnik jest obowiązany
zawiadomić naczelnika urzędu skarbowego, składając informację o zmianach we
wniosku o zastosowanie karty podatkowej lub likwidacji prowadzonej działalności,
według ustalonego wzoru, najpóźniej w terminie siedmiu dni od powstania
okoliczności powodujących zmiany. Jeżeli zawiadomienie dotyczy zatrudnienia
osoby, o której mowa w art. 25 ust. 6 pkt 2 lit. d, należy w nim również podać
szczegółowy zakres czynności, które osoba ta ma wykonywać. Podatnik może złożyć
informację o zmianach we wniosku o zastosowanie karty podatkowej lub likwidacji
prowadzonej działalności na podstawie przepisów ustawy o CEIDG.
8. Jeżeli w trakcie roku podatkowego gmina zostanie wyłączona z wykazu gmin
zagrożonych szczególnie wysokim bezrobociem strukturalnym, preferencje, o których
mowa w ust. 4 pkt 1 i w ust. 5, podatnik zachowuje do dnia 31 grudnia danego roku
podatkowego.
9. Liczbę mieszkańców, o której mowa w ust. 4 pkt 2, przyjmuje się według
stanu na dzień 31 grudnia roku poprzedzającego rok podatkowy.