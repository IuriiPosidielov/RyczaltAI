1. Opodatkowania w formie ryczałtu od przychodów
ewidencjonowanych, z zastrzeżeniem art. 6 ust. 1b, nie stosuje się do podatników:
1) opłacających podatek w formie karty podatkowej na zasadach określonych
w rozdziale 3;
2) korzystających, na podstawie odrębnych przepisów, z okresowego zwolnienia od
podatku dochodowego;
3) osiągających w całości lub w części przychody z tytułu:
a) prowadzenia aptek,
c) działalności w zakresie kupna i sprzedaży wartości dewizowych,
f) działalności w zakresie handlu częściami i akcesoriami do pojazdów
mechanicznych;
4) wytwarzających wyroby opodatkowane podatkiem akcyzowym, na podstawie
odrębnych przepisów, z wyjątkiem wytwarzania energii elektrycznej
z odnawialnych źródeł energii;
5) podejmujących wykonywanie działalności w roku podatkowym po zmianie
działalności wykonywanej:
a) samodzielnie na działalność prowadzoną w formie spółki z małżonkiem,
b) w formie spółki z małżonkiem na działalność prowadzoną samodzielnie
przez jednego lub każdego z małżonków,
c) samodzielnie przez małżonka na działalność prowadzoną samodzielnie
przez drugiego małżonka
– jeżeli małżonek lub małżonkowie przed zmianą opłacali z tytułu prowadzenia
tej działalności podatek dochodowy na ogólnych zasadach.
2. Jeżeli podatnik prowadzący działalność samodzielnie lub w formie spółki,
który wybrał opodatkowanie w formie ryczałtu od przychodów ewidencjonowanych,
uzyska z tej działalności przychody ze sprzedaży towarów handlowych lub wyrobów
lub ze świadczenia usług na rzecz byłego lub obecnego pracodawcy, odpowiadających
czynnościom, które podatnik lub co najmniej jeden ze wspólników:
1) wykonywał w roku poprzedzającym rok podatkowy lub
2) wykonywał lub wykonuje w roku podatkowym
– w ramach stosunku pracy lub spółdzielczego stosunku pracy, podatnik ten traci
w roku podatkowym prawo do opodatkowania w formie ryczałtu od przychodów
ewidencjonowanych i, poczynając od dnia uzyskania tego przychodu do końca roku
podatkowego, opłaca podatek dochodowy na ogólnych zasadach.
3. Jeżeli podatnik w roku poprzedzającym rok podatkowy nie uzyskał przychodu
z działalności, o której mowa w ust. 1 pkt 3 i 4, traci w roku podatkowym prawo do
opodatkowania w formie ryczałtu od przychodów ewidencjonowanych z dniem
uzyskania przychodów z tych rodzajów działalności i od tego dnia opłaca podatek
dochodowy na ogólnych zasadach.