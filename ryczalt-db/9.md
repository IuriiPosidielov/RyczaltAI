1. Sporządzone na piśmie oświadczenie o wyborze opodatkowania
przychodów z pozarolniczej działalności gospodarczej w formie ryczałtu od
przychodów ewidencjonowanych na dany rok podatkowy podatnik składa
naczelnikowi urzędu skarbowego właściwemu według miejsca zamieszkania
podatnika, a w przypadku przedsiębiorstwa w spadku – według ostatniego miejsca
zamieszkania zmarłego przedsiębiorcy, do 20. dnia miesiąca następującego po
miesiącu, w którym osiągnął pierwszy przychód z tego tytułu w roku podatkowym,
albo do końca roku podatkowego, jeżeli pierwszy taki przychód osiągnął w grudniu
roku podatkowego.
1a. Podatnik może złożyć oświadczenie, na piśmie, właściwemu naczelnikowi
urzędu skarbowego o rezygnacji z opodatkowania ryczałtem od przychodów
ewidencjonowanych lub złożyć oświadczenie o wyborze opodatkowania na zasadach
określonych w art. 30c ustawy o podatku dochodowym, przed upływem terminu,
o którym mowa w ust. 1.
1b. Dokonany wybór formy opodatkowania, o którym mowa w ust. 1, dotyczy
również lat następnych, chyba że w kolejnych latach podatnik w terminie określonym
w ust. 1 złoży oświadczenie na piśmie właściwemu naczelnikowi urzędu skarbowego
o rezygnacji z tej formy opodatkowania albo oświadczenie o wyborze opodatkowania
dochodów z pozarolniczej działalności gospodarczej na zasadach określonych w art.
30c ustawy o podatku dochodowym, w terminie określonym w art. 9a ust. 2 tej ustawy.
1c. Oświadczenia, o których mowa odpowiednio w ust. 1–1b, podatnik może
złożyć na podstawie przepisów ustawy z dnia 6 marca 2018 r. o Centralnej Ewidencji
i Informacji o Działalności Gospodarczej i Punkcie Informacji dla Przedsiębiorcy (Dz.
U. z 2022 r. poz. 541 oraz z 2024 r. poz. 1841), zwanej dalej „ustawą o CEIDG”.
2. Oświadczenie, o którym mowa w ust. 1, w przypadku prowadzenia
działalności w formie spółki składają wszyscy wspólnicy naczelnikom urzędów
skarbowych właściwym według miejsca zamieszkania każdego ze wspólników,
a w przypadku przedsiębiorstwa w spadku – według ostatniego miejsca zamieszkania
zmarłego przedsiębiorcy. Wspólnicy spółki cywilnej osób fizycznych mogą złożyć
oświadczenie o wyborze opodatkowania w formie ryczałtu od przychodów ewiden-
cjonowanych na podstawie przepisów ustawy o CEIDG.
3. W przypadku rozpoczęcia działalności gospodarczej w trakcie roku
podatkowego i niezłożenia w określonym terminie oświadczenia, o którym mowa
w ust. 1, podatnik jest obowiązany do założenia właściwych ksiąg i opłacania podatku
na zasadach określonych w ustawie o podatku dochodowym.
5. W przypadku osiągania przychodów, o których mowa w art. 6 ust. 1d,
przepisy dotyczące oświadczenia o wyborze opodatkowania w formie ryczałtu od
przychodów ewidencjonowanych przez podatników prowadzących pozarolniczą
działalność gospodarczą stosuje się odpowiednio.
6. W przypadku przychodów, o których mowa w art. 21 ust. 15a ustawy o
podatku dochodowym, sporządzone na piśmie oświadczenie o wyborze
opodatkowania ryczałtem od przychodów ewidencjonowanych na dany rok
podatkowy podatnik składa nie później niż do 20. dnia miesiąca następującego po
miesiącu, w którym uzyskał te przychody, albo do końca roku podatkowego, jeżeli
pierwszy taki przychód uzyskał w grudniu roku podatkowego.