1. Podatnik może od przychodu z pozarolniczej działalności
gospodarczej obliczonego za 2021 r. na podstawie art. 11, odliczyć poniesione w tym
roku:
1) wydatki na nabycie zewnętrznego systemu lokalizacyjnego lub urządzenia
pokładowego,
2) opłaty z tytułu umowy na obsługę zewnętrznego systemu lokalizacyjnego albo
urządzenia pokładowego, o której mowa w art. 13i ust. 3b zdaniu drugim ustawy
z dnia 21 marca 1985 r. o drogach publicznych (Dz. U. z 2021 r. poz. 1376
i 1595),
3) opłaty z tytułu umowy leasingu, najmu lub dzierżawy zewnętrznego systemu
lokalizacyjnego lub urządzenia pokładowego lub innej umowy o podobnym
charakterze, na podstawie której taki system albo takie urządzenie zostały oddane
do używania
– pomniejszone o podatek od towarów i usług.
2. Wydatki i opłaty, o których mowa w ust. 1, podlegają odliczeniu do
wysokości kwoty stanowiącej iloczyn 500 zł oraz liczby zewnętrznych systemów
lokalizacyjnych lub urządzeń pokładowych, przy czym liczba tych systemów lub
urządzeń nie może być większa niż liczba pojazdów, które wykonały w 2021 r. co
najmniej jeden przejazd, za który podatnik, a w przypadku podatników będących
wspólnikami spółki niebędącej osobą prawną – ta spółka, uiścili opłatę elektroniczną
z wykorzystaniem tego zewnętrznego systemu lokalizacyjnego lub urządzenia
pokładowego.
3. Wydatki i opłaty, o których mowa w ust. 1, podlegają odliczeniu, jeżeli nie
zostały podatnikowi zwrócone w jakiejkolwiek formie ani nie zostały odliczone od
dochodu na podstawie ustawy o podatku dochodowym.
4. Odliczenia dokonuje się w zeznaniu składanym za 2021 r.
5. W zakresie nieuregulowanym w niniejszym artykule do odliczenia wydatków
i opłat, o których mowa w ust. 1, stosuje się odpowiednio przepisy art. 11
i art. 21 ust. 2a.
6. Użyte w niniejszym artykule określenie:
1) opłata elektroniczna – oznacza opłatę elektroniczną, o której mowa w art. 13ha
ustawy z dnia 21 marca 1985 r. o drogach publicznych;
2) urządzenie pokładowe – oznacza urządzenie pokładowe, o którym mowa
w art. 13i ust. 3a ustawy z dnia 21 marca 1985 r. o drogach publicznych,
wykorzystywane do poboru opłaty elektronicznej za pomocą Systemu Poboru
Opłaty Elektronicznej KAS;
3) zewnętrzny system lokalizacyjny – oznacza zewnętrzny system lokalizacyjny,
o którym mowa w art. 13i ust. 3a ustawy z dnia 21 marca 1985 r. o drogach
publicznych, wykorzystywany do poboru opłaty elektronicznej za pomocą
Systemu Poboru Opłaty Elektronicznej KAS.