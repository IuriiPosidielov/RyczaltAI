1. Ustawa reguluje również opodatkowanie zryczałtowanym podatkiem
dochodowym przychodów przedsiębiorstwa w spadku.
2. Przedsiębiorstwo w spadku, stanowiące jednostkę organizacyjną niemającą
osobowości prawnej, jest podatnikiem z tytułu przychodów osiąganych w okresie od
otwarcia spadku do dnia wygaśnięcia:
1) zarządu sukcesyjnego albo
2) uprawnienia do powołania zarządcy sukcesyjnego, jeżeli zarząd sukcesyjny nie
został ustanowiony i dokonano zgłoszenia, o którym mowa w art. 12 ust. 1c
ustawy z dnia 13 października 1995 r. o zasadach ewidencji i identyfikacji
podatników i płatników (Dz. U. z 2025 r. poz. 237).
3. W przypadku śmierci osoby fizycznej będącej wspólnikiem spółki cywilnej
osób fizycznych, jeżeli ustanowiono zarząd sukcesyjny, podatnikiem z tytułu udziału
w tej spółce w okresie od otwarcia spadku do dnia wygaśnięcia zarządu sukcesyjnego
jest przedsiębiorstwo w spadku, które na potrzeby ustawy traktowane jest jak wspólnik
spółki cywilnej osób fizycznych.
4. Przedsiębiorstwo w spadku sporządza wykaz składników majątku
przedsiębiorstwa w spadku na dzień otwarcia spadku. Wykaz zawiera co najmniej
następujące dane: liczbę porządkową, określenie (nazwę) składnika majątku, datę
nabycia przez zmarłego przedsiębiorcę składnika majątku, kwotę wydatków
poniesionych przez zmarłego przedsiębiorcę na nabycie tego składnika majątku oraz
kwotę wydatków poniesionych na jego nabycie zaliczoną do kosztów uzyskania
przychodów, jak również wartość początkową, metodę amortyzacji i sumę odpisów
amortyzacyjnych.
5. Urzędem skarbowym właściwym w sprawach opodatkowania
zryczałtowanym podatkiem dochodowym przedsiębiorstwa w spadku jest urząd
skarbowy, przy pomocy którego naczelnik urzędu skarbowego właściwy w sprawach
opodatkowania zryczałtowanym podatkiem dochodowym zmarłego przedsiębiorcy
wykonuje swoje zadania, z zastrzeżeniem art. 29 ust. 5.